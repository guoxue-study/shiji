---
marp: true
title: 列传 循吏列传
theme: uncover
paginate: true
---

# 列传 循吏列传

---

![bg left](assets/images/simaqian.jpg)

![](assets/audios/119/1.mp3)

太史公曰：法令所以导民也，刑罚所以禁奸也。文武不备，良民惧然身修者，官未曾乱也。奉职循理，亦可以为治，何必威严哉？

---

![](assets/audios/119/2.mp3)

孙叔敖者，楚之处士也。虞丘相进之于楚庄王，以自代也。三月为楚相，施教导民，上下和合，世俗盛美，政缓禁止，吏无奸邪，盗贼不起。秋冬则劝民山采，春夏以水，各得其所便，民皆乐其生。

---

![](assets/audios/119/3.mp3)

庄王以为币轻，更以小为大，百姓不便，皆去其业。市令言之相曰： __「市乱，民莫安其处，次行不定。」__ 相曰： __「如此几何顷乎？」__ 市令曰： __「三月顷。」__ 相曰： __「罢，吾今令之复矣。」__ 后五日，朝，相言之王曰： __「前日更币，以为轻。今市令来言曰‘市乱，民莫安其处，次行之不定’。臣请遂令复如故。」__ 王许之，下令三日而市复如故。

---

![](assets/audios/119/4.mp3)

楚民俗好庳车，王以为庳车不便马，欲下令使高之。相曰： __「令数下，民不知所从，不可。王必欲高车，臣请教闾里使高其捆。乘车者皆君子，君子不能数下车。」__ 王许之。居半岁，民悉自高其车。

---

![](assets/audios/119/5.mp3)

此不教而民从其化，近者视而效之，远者四面望而法之。故三得相而不喜，知其材自得之也；三去相而不悔，知非己之罪也。

---

![](assets/audios/119/6.mp3)

子产者，郑之列大夫也。郑昭君之时，以所爱徐挚为相，国乱，上下不亲，父子不和。大宫子期言之君，以子产为相。为相一年，竖子不戏狎，斑白不提挈，僮子不犁畔。二年，市不豫贾。三年，门不夜关，道不拾遗。四年，田器不归。五年，士无尺籍，丧期不令而治。治郑二十六年而死，丁壮号哭，老人儿啼，曰： __「子产去我死乎！民将安归？」__

---

![](assets/audios/119/7.mp3)

公仪休者，鲁博士也。以高弟为鲁相。奉法循理，无所变更，百官自正。使食禄者不得与下民争利，受大者不得取小。

---

![](assets/audios/119/8.mp3)

客有遗相鱼者，相不受。客曰： __「闻君嗜鱼，遗君鱼，何故不受也？」__ 相曰： __「以嗜鱼，故不受也。今为相，能自给鱼；今受鱼而免，谁复给我鱼者？吾故不受也。」__

---

![](assets/audios/119/9.mp3)

食茹而美，拔其园葵而弃之。见其家织布好，而疾出其家妇，燔其机，云 __「欲令农士工女安所雠其货乎」__ ？

---

![](assets/audios/119/10.mp3)

石奢者，楚昭王相也。坚直廉正，无所阿避。行县，道有杀人者，相追之，乃其父也。纵其父而还自系焉。使人言之王曰： __「杀人者，臣之父也。夫以父立政，不孝也；废法纵罪，非忠也；臣罪当死。」__ 王曰： __「追而不及，不当伏罪，子其治事矣。」__ 石奢曰： __「不私其父，非孝子也；不奉主法，非忠臣也。王赦其罪，上惠也；伏诛而死，臣职也。」__ 遂不受令，自刎而死。

---

![](assets/audios/119/11.mp3)

李离者，晋文公之理也。过听杀人，自拘当死。文公曰： __「官有贵贱，罚有轻重。下吏有过，非子之罪也。」__ 李离曰： __「臣居官为长，不与吏让位；受禄为多，不与下分利。今过听杀人，傅其罪下吏，非所闻也。」__ 辞不受令。文公曰： __「子则自以为有罪，寡人亦有罪邪？」__ 李离曰： __「理有法，失刑则刑，失死则死。公以臣能听微决疑，故使为理。今过听杀人，罪当死。」__ 遂不受令，伏剑而死。

---

![bg left](assets/images/simaqian.jpg)

![](assets/audios/119/12.mp3)

太史公曰：孙叔敖出一言，郢市复。子产病死，郑民号哭。公仪子见好布而家妇逐。石奢纵父而死，楚昭名立。李离过杀而伏剑，晋文以正国法。