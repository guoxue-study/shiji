---
marp: true
title: 列传 万石张叔列传
theme: uncover
paginate: true
---

# 列传 万石张叔列传

---

![](assets/audios/103/1.mp3)

万石君名奋，其父赵人也，姓石氏。赵亡，徙居温。高祖东击项籍，过河内，时奋年十五，为小吏，侍高祖。高祖与语，爱其恭敬，问曰： __「若何有？」__ 对曰： __「奋独有母，不幸失明。家贫。有姊，能鼓琴。」__ 高祖曰： __「若能从我乎？」__ 曰： __「愿尽力。」__ 于是高祖召其姊为美人，以奋为中涓，受书谒，徙其家长安中戚里，以姊为美人故也。其官至孝文时，积功劳至大中大夫。无文学，恭谨无与比。

---

![](assets/audios/103/2.mp3)

文帝时，东阳侯张相如为太子太傅，免。选可为傅者，皆推奋，奋为太子太傅。及孝景即位，以为九卿；迫近，惮之，徙奋为诸侯相。奋长子建，次子甲，次子乙，次子庆，皆以驯行孝谨，官皆至二千石。于是景帝曰： __「石君及四子皆二千石，人臣尊宠乃集其门。」__ 号奋为万石君。

---

![](assets/audios/103/3.mp3)

孝景帝季年，万石君以上大夫禄归老于家，以岁时为朝臣。过宫门阙，万石君必下车趋，见路马必式焉。子孙为小吏，来归谒，万石君必朝服见之，不名。子孙有过失，不谯让，为便坐，对案不食。然后诸子相责，因长老肉袒固谢罪，改之，乃许。子孙胜冠者在侧，虽燕居必冠，申申如也。僮仆欣欣如也，唯谨。上时赐食于家，必稽首俯伏而食之，如在上前。其执丧，哀戚甚悼。子孙遵教，亦如之。万石君家以孝谨闻乎郡国，虽齐鲁诸儒质行，皆自以为不及也。

---

![](assets/audios/103/4.mp3)

建元二年，郎中令王臧以文学获罪。皇太后以为儒者文多质少，今万石君家不言而躬行，乃以长子建为郎中令，少子庆为内史。

---

![](assets/audios/103/5.mp3)

建老白首，万石君尚无恙。建为郎中令，每五日洗沐归谒亲，入子舍，窃问侍者，取亲中帬厕牏，身自浣涤，复与侍者，不敢令万石君知，以为常。建为郎中令，事有可言，屏人恣言，极切；至廷见，如不能言者。是以上乃亲尊礼之。

---

![](assets/audios/103/6.mp3)

万石君徙居陵里。内史庆醉归，入外门不下车。万石君闻之，不食。庆恐，肉袒请罪，不许。举宗及兄建肉袒，万石君让曰： __「内史贵人，入闾里，里中长老皆走匿，而内史坐车中自如，固当！」__ 乃谢罢庆。庆及诸子弟入里门，趋至家。

---

![](assets/audios/103/7.mp3)

万石君以元朔五年中卒。长子郎中令建哭泣哀思，扶杖乃能行。岁馀，建亦死。诸子孙咸孝，然建最甚，甚于万石君。

---

![](assets/audios/103/8.mp3)

建为郎中令，书奏事，事下，建读之，曰： __「误书！‘马’者与尾当五，今乃四，不足一。上谴死矣！」__ 甚惶恐。其为谨慎，虽他皆如是。

---

![](assets/audios/103/9.mp3)

万石君少子庆为太仆，御出，上问车中几马，庆以策数马毕，举手曰： __「六马。」__ 庆于诸子中最为简易矣，然犹如此。为齐相，举齐国皆慕其家行，不言而齐国大治，为立石相祠。

---

![](assets/audios/103/10.mp3)

元狩元年，上立太子，选群臣可为傅者，庆自沛守为太子太傅，七岁迁为御史大夫。

---

![](assets/audios/103/11.mp3)

元鼎五年秋，丞相有罪，罢。制诏御史： __「万石君先帝尊之，子孙孝，其以御史大夫庆为丞相，封为牧丘侯。」__ 是时汉方南诛两越，东击朝鲜，北逐匈奴，西伐大宛，中国多事。天子巡狩海内，修上古神祠，封禅，兴礼乐。公家用少，桑弘羊等致利，王温舒之属峻法，儿宽等推文学至九卿，更进用事，事不关决于丞相，丞相醇谨而已。在位九岁，无能有所匡言。尝欲请治上近臣所忠、九卿咸宣罪，不能服，反受其过，赎罪。

---

![](assets/audios/103/12.mp3)

元封四年中，关东流民二百万口，无名数者四十万，公卿议欲请徙流民于边以适之。上以为丞相老谨，不能与其议，乃赐丞相告归，而案御史大夫以下议为请者。丞相惭不任职，乃上书曰： __「庆幸得待罪丞相，罢驽无以辅治，城郭仓库空虚，民多流亡，罪当伏斧质，上不忍致法。愿归丞相侯印，乞骸骨归，避贤者路。」__ 天子曰： __「仓廪既空，民贫流亡，而君欲请徙之，摇荡不安，动危之，而辞位，君欲安归难乎？」__ 以书让庆，庆甚惭，遂复视事。

---

![](assets/audios/103/13.mp3)

庆文深审谨，然无他大略，为百姓言。后三岁馀，太初二年中，丞相庆卒，谥为恬侯。庆中子德，庆爱用之，上以德为嗣，代侯。后为太常，坐法当死，赎免为庶人。庆方为丞相，诸子孙为吏更至二千石者十三人。及庆死后，稍以罪去，孝谨益衰矣。

---

![](assets/audios/103/14.mp3)

建陵侯卫绾者，代大陵人也。绾以戏车为郎，事文帝，功次迁为中郎将，醇谨无他。孝景为太子时，召上左右饮，而绾称病不行。文帝且崩时，属孝景曰： __「绾长者，善遇之。」__ 及文帝崩，景帝立，岁馀不噍呵绾，绾日以谨力。

---

![](assets/audios/103/15.mp3)

景帝幸上林，诏中郎将参乘，还而问曰： __「君知所以得参乘乎？」__ 绾曰： __「臣从车士幸得以功次迁为中郎将，不自知也。」__ 上问曰： __「吾为太子时召君，君不肯来，何也？」__ 对曰： __「死罪，实病！」__ 上赐之剑。绾曰： __「先帝赐臣剑凡六，剑不敢奉诏。」__ 上曰： __「剑，人之所施易，独至今乎？」__ 绾曰： __「具在。」__ 上使取六剑，剑尚盛，未尝服也。郎官有谴，常蒙其罪，不与他将争；有功，常让他将。上以为廉，忠实无他肠，乃拜绾为河闲王太傅。吴楚反，诏绾为将，将河闲兵击吴楚有功，拜为中尉。三岁，以军功，孝景前六年中封绾为建陵侯。

---

![](assets/audios/103/16.mp3)

其明年，上废太子，诛栗卿之属。上以为绾长者，不忍，乃赐绾告归，而使郅都治捕栗氏。既已，上立胶东王为太子，召绾，拜为太子太傅。久之，迁为御史大夫。五岁，代桃侯舍为丞相，朝奏事如职所奏。然自初官以至丞相，终无可言。天子以为敦厚，可相少主，尊宠之，赏赐甚多。

---

![](assets/audios/103/17.mp3)

为丞相三岁，景帝崩，武帝立。建元年中，丞相以景帝疾时诸官囚多坐不辜者，而君不任职，免之。其后绾卒，子信代。坐酎金失侯。

---

![](assets/audios/103/18.mp3)

塞侯直不疑者，南阳人也。为郎，事文帝。其同舍有告归，误持同舍郎金去，已而金主觉，妄意不疑，不疑谢有之，买金偿。而告归者来而归金，而前郎亡金者大惭，以此称为长者。文帝称举，稍迁至太中大夫。朝廷见，人或毁曰： __「不疑状貌甚美，然独无柰其善盗嫂何也！」__ 不疑闻，曰： __「我乃无兄。」__ 然终不自明也。

---

![](assets/audios/103/19.mp3)

吴楚反时，不疑以二千石将兵击之。景帝后元年，拜为御史大夫。天子修吴楚时功，乃封不疑为塞侯。武帝建元年中，与丞相绾俱以过免。

---

![](assets/audios/103/20.mp3)

不疑学老子言。其所临，为官如故，唯恐人知其为吏迹也。不好立名称，称为长者。不疑卒，子相如代。孙望，坐酎金失侯。

---

![](assets/audios/103/21.mp3)

郎中令周文者，名仁，其先故任城人也。以医见。景帝为太子时，拜为舍人，积功稍迁，孝文帝时至太中大夫。景帝初即位，拜仁为郎中令。

---

![](assets/audios/103/22.mp3)

仁为人阴重不泄，常衣敝补衣溺袴，期为不洁清，以是得幸。景帝入卧内，于后宫秘戏，仁常在旁。至景帝崩，仁尚为郎中令，终无所言。上时问人，仁曰： __「上自察之。」__ 然亦无所毁。以此景帝再自幸其家。家徙阳陵。上所赐甚多，然常让，不敢受也。诸侯群臣赂遗，终无所受。

---

![](assets/audios/103/23.mp3)

武帝立，以为先帝臣，重之。仁乃病免，以二千石禄归老，子孙咸至大官矣。

---

![](assets/audios/103/24.mp3)

御史大夫张叔者，名欧，安丘侯说之庶子也。孝文时以治刑名言事太子。然欧虽治刑名家，其人长者。景帝时尊重，常为九卿。至武帝元朔四年，韩安国免，诏拜欧为御史大夫。自欧为吏，未尝言案人，专以诚长者处官。官属以为长者，亦不敢大欺。上具狱事，有可却，却之；不可者，不得已，为涕泣面对而封之。其爱人如此。

---

![](assets/audios/103/25.mp3)

老病甐，请免。于是天子亦策罢，以上大夫禄归老于家。家于阳陵。子孙咸至大官矣。

---

![bg left](assets/images/simaqian.jpg)

![](assets/audios/103/26.mp3)

> 太史公曰：仲尼有言曰 __「君子欲讷于言而敏于行」__ ，其万石、建陵、张叔之谓邪？是以其教不肃而成，不严而治。塞侯微巧，而周文处讇君子讥之，为其近于佞也。然斯可谓笃行君子矣！