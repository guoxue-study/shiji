---
marp: true
title: 世家 郑世家
theme: uncover
paginate: true
---

# 世家 郑世家

---

![](assets/audios/042/1.mp3)

郑桓公友者，周厉王少子而宣王庶弟也。宣王立二十二年，友初封于郑。封三十三岁，百姓皆便爱之。幽王以为司徒。和集周民，周民皆说，河雒之闲，人便思之。为司徒一岁，幽王以褒后故，王室治多邪，诸侯或畔之。于是桓公问太史伯曰： __「王室多故，予安逃死乎？」__ 太史伯对曰： __「独雒之东土，河济之南可居。」__ 公曰： __「何以？」__ 对曰： __「地近虢、郐，虢、郐之君贪而好利，百姓不附。今公为司徒，民皆爱公，公诚请居之，虢、郐之君见公方用事，轻分公地。公诚居之，虢、郐之民皆公之民也。」__ 公曰： __「吾欲南之江上，何如？」__ 对曰： __「昔祝融为高辛氏火正，其功大矣，而其于周未有兴者，楚其后也。周衰，楚必兴。兴，非郑之利也。」__ 公曰： __「吾欲居西方，何如？」__ 对曰： __「其民贪而好利，难久居。」__

---

![](assets/audios/042/2.mp3)

公曰： __「周衰，何国兴者？」__ 对曰： __「齐、秦、晋、楚乎？夫齐，姜姓，伯夷之后也，伯夷佐尧典礼。秦，嬴姓，伯翳之后也，伯翳佐舜怀柔百物。及楚之先，皆尝有功于天下。而周武王克纣后，成王封叔虞于唐，其地阻险，以此有德与周衰并，亦必兴矣。」__ 桓公曰： __「善。」__ 于是卒言王，东徙其民雒东，而虢、郐果献十邑，竟国之。

---

![](assets/audios/042/3.mp3)

二岁，犬戎杀幽王于骊山下，并杀桓公。郑人共立其子掘突，是为武公。

---

![](assets/audios/042/4.mp3)

武公十年，娶申侯女为夫人，曰武姜。生太子寤生，生之难，及生，夫人弗爱。后生少子叔段，段生易，夫人爱之。二十七年，武公疾。夫人请公，欲立段为太子，公弗听。是岁，武公卒，寤生立，是为庄公。

---

![](assets/audios/042/5.mp3)

庄公元年，封弟段于京，号太叔。祭仲曰： __「京大于国，非所以封庶也。」__ 庄公曰： __「武姜欲之，我弗敢夺也。」__ 段至京，缮治甲兵，与其母武姜谋袭郑。二十二年，段果袭郑，武姜为内应。庄公发兵伐段，段走。伐京，京人畔段，段出走鄢。鄢溃，段出奔共。于是庄公迁其母武姜于城颍，誓言曰： __「不至黄泉，毋相见也。」__ 居岁馀，已悔思母。颍谷之考叔有献于公，公赐食。考叔曰： __「臣有母，请君食赐臣母。」__ 庄公曰： __「我甚思母，恶负盟，柰何？」__ 考叔曰： __「穿地至黄泉，则相见矣。」__ 于是遂从之，见母。

---

![](assets/audios/042/6.mp3)

二十四年，宋缪公卒，公子冯奔郑。郑侵周地，取禾。二十五年，卫州吁弑其君桓公自立，与宋伐郑，以冯故也。二十七年，始朝周桓王。桓王怒其取禾，弗礼也。二十九年，庄公怒周弗礼，与鲁易祊、许田。三十三年，宋杀孔父。三十七年，庄公不朝周，周桓王率陈、蔡、虢、卫伐郑。庄公与祭仲、高渠弥发兵自救，王师大败。祝聸射中王臂。祝聸请从之，郑伯止之，曰： __「犯长且难之，况敢陵天子乎？」__ 乃止。夜令祭仲问王疾。

---

![](assets/audios/042/7.mp3)

三十八年，北戎伐齐，齐使求救，郑遣太子忽将兵救齐。齐厘公欲妻之，忽谢曰： __「我小国，非齐敌也。」__ 时祭仲与俱，劝使取之，曰： __「君多内宠，太子无大援将不立，三公子皆君也。」__ 所谓三公子者，太子忽，其弟突，次弟子亹也。

---

![](assets/audios/042/8.mp3)

四十三年，郑庄公卒。初，祭仲甚有宠于庄公，庄公使为卿；公使娶邓女，生太子忽，故祭仲立之，是为昭公。

---

![](assets/audios/042/9.mp3)

庄公又娶宋雍氏女，生厉公突。雍氏有宠于宋。宋庄公闻祭仲之立忽，乃使人诱召祭仲而执之，曰： __「不立突，将死。」__ 亦执突以求赂焉。祭仲许宋，与宋盟。以突归，立之。昭公忽闻祭仲以宋要立其弟突，九月（辛）［丁］亥，忽出奔卫。己亥，突至郑，立，是为厉公。

---

![](assets/audios/042/10.mp3)

厉公四年，祭仲专国政。厉公患之，阴使其婿雍纠欲杀祭仲。纠妻，祭仲女也，知之，谓其母曰： __「父与夫孰亲？」__ 母曰： __「父一而已，人尽夫也。」__ 女乃告祭仲，祭仲反杀雍纠，戮之于市。厉公无柰祭仲何，怒纠曰： __「谋及妇人，死固宜哉！」__ 夏，厉公出居边邑栎。祭仲迎昭公忽，六月乙亥，复入郑，即位。

---

![](assets/audios/042/11.mp3)

秋，郑厉公突因栎人杀其大夫单伯，遂居之。诸侯闻厉公出奔，伐郑，弗克而去。宋颇予厉公兵，自守于栎，郑以故亦不伐栎。

---

![](assets/audios/042/12.mp3)

昭公二年，自昭公为太子时，父庄公欲以高渠弥为卿，太子忽恶之，庄公弗听，卒用渠弥为卿。及昭公即位，惧其杀己，冬十月辛卯，渠弥与昭公出猎，射杀昭公于野。祭仲与渠弥不敢入厉公，乃更立昭公弟子亹为君，是为子亹也，无谥号。

---

![](assets/audios/042/13.mp3)

子亹元年七月，齐襄公会诸侯于首止，郑子亹往会，高渠弥相，从，祭仲称疾不行。所以然者，子亹自齐襄公为公子之时，尝会鬬，相仇，及会诸侯，祭仲请子亹无行。子亹曰： __「齐强，而厉公居栎，即不往，是率诸侯伐我，内厉公。我不如往，往何遽必辱，且又何至是！」__ 卒行。于是祭仲恐齐并杀之，故称疾。子亹至，不谢齐侯，齐侯怒，遂伏甲而杀子亹。高渠弥亡归，归与祭仲谋，召子亹弟公子婴于陈而立之，是为郑子。是岁，齐襄公使彭生醉拉杀鲁桓公。

---

![](assets/audios/042/14.mp3)

郑子八年，齐人管至父等作乱，弑其君襄公。十二年，宋人长万弑其君泯公。郑祭仲死。

---

![](assets/audios/042/15.mp3)

十四年，故郑亡厉公突在栎者使人诱劫郑大夫甫假，要以求入。假曰： __「舍我，我为君杀郑子而入君。」__ 厉公与盟，乃舍之。六月甲子，假杀郑子及其二子而迎厉公突，突自栎复入即位。初，内蛇与外蛇鬬于郑南门中，内蛇死。居六年，厉公果复入。入而让其伯父原曰： __「我亡国外居，伯父无意入我，亦甚矣。」__ 原曰： __「事君无二心，人臣之职也。原知罪矣。」__ 遂自杀。厉公于是谓甫假曰： __「子之事君有二心矣。」__ 遂诛之。假曰： __「重德不报，诚然哉！」__

---

![](assets/audios/042/16.mp3)

厉公突后元年，齐桓公始霸。

---

![](assets/audios/042/17.mp3)

五年，燕、卫与周惠王弟颓伐王，王出奔温，立弟颓为王。六年，惠王告急郑，厉公发兵击周王子颓，弗胜，于是与周惠王归，王居于栎。七年春，郑厉公与虢叔袭杀王子颓而入惠王于周。

---

![](assets/audios/042/18.mp3)

秋，厉公卒，子文公踕立。厉公初立四岁，亡居栎，居栎十七岁，复入，立七岁，与亡凡二十八年。

---

![](assets/audios/042/19.mp3)

二十四年，文公之贱妾曰燕姞，梦天与之兰，曰： __「余为伯鯈。余，尔祖也。以是为而子，兰有国香。」__ 以梦告文公，文公幸之，而予之草兰为符。遂生子，名曰兰。

---

![](assets/audios/042/20.mp3)

三十六年，晋公子重耳过，文公弗礼。文公弟叔詹曰： __「重耳贤，且又同姓，穷而过君，不可无礼。」__ 文公曰： __「诸侯亡公子过者多矣，安能尽礼之！」__ 詹曰： __「君如弗礼，遂杀之；弗杀，使即反国，为郑忧矣。」__ 文公弗听。

---

![](assets/audios/042/21.mp3)

三十七年春，晋公子重耳反国，立，是为文公。秋，郑入滑，滑听命，已而反与卫，于是郑伐滑。周襄王使伯服请滑。郑文公怨惠王之亡在栎，而文公父厉公入之，而惠王不赐厉公爵禄，又怨襄王之与卫滑，故不听襄王请而囚伯服。王怒，与翟人伐郑，弗克。冬，翟攻伐襄王，襄王出奔郑，郑文公居王于泛。三十八年，晋文公入襄王成周。

---

![](assets/audios/042/22.mp3)

四十一年，助楚击晋。自晋文公之过无礼，故背晋助楚。四十三年，晋文公与秦穆公共围郑，讨其助楚攻晋者，及文公过时之无礼也。初，郑文公有三夫人，宠子五人，皆以罪蚤死。公怒，溉逐群公子。子兰奔晋，从晋文公围郑。时兰事晋文公甚谨，爱幸之，乃私于晋，以求入郑为太子。晋于是欲得叔詹为僇。郑文公恐，不敢谓叔詹言。詹闻，言于郑君曰： __「臣谓君，君不听臣，晋卒为患。然晋所以围郑，以詹，詹死而赦郑国，詹之愿也。」__ 乃自杀。郑人以詹尸与晋。晋文公曰： __「必欲一见郑君，辱之而去。」__ 郑人患之，乃使人私于秦曰： __「破郑益晋，非秦之利也。」__ 秦兵罢。晋文公欲入兰为太子，以告郑。郑大夫石癸曰： __「吾闻姞姓乃后稷之元妃，其后当有兴者。子兰母，其后也。且夫人子尽已死，馀庶子无如兰贤。

---

![](assets/audios/042/23.mp3)

今围急，晋以为请，利孰大焉！」__ 遂许晋，与盟，而卒立子兰为太子，晋兵乃罢去。

---

![](assets/audios/042/24.mp3)

四十五年，文公卒，子兰立，是为缪公。

---

![](assets/audios/042/25.mp3)

缪公元年春，秦缪公使三将将兵欲袭郑，至滑，逢郑贾人弦高诈以十二牛劳军，故秦兵不至而还，晋败之于崤。初，往年郑文公之卒也，郑司城缯贺以郑情卖之，秦兵故来。三年，郑发兵从晋伐秦，败秦兵于汪。

---

![](assets/audios/042/26.mp3)

往年楚太子商臣弑其父成王代立。二十一年，与宋华元伐郑。华元杀羊食士，不与其御羊斟，怒以驰郑，郑囚华元。宋赎华元，元亦亡去。晋使赵穿以兵伐郑。

---

![](assets/audios/042/27.mp3)

灵公元年春，楚献鼋于灵公。子家、子公将朝灵公，子公之食指动，谓子家曰： __「佗日指动，必食异物。」__ 及入，见灵公进鼋羹，子公笑曰： __「果然！」__ 灵公问其笑故，具告灵公。灵公召之，独弗予羹。子公怒，染其指，尝之而出。公怒，欲杀子公。子公与子家谋先。夏，弑灵公。郑人欲立灵公弟去疾，去疾让曰： __「必以贤，则去疾不肖；必以顺，则公子坚长。」__ 坚者，灵公庶弟，去疾之兄也。于是乃立子坚，是为襄公。

---

![](assets/audios/042/28.mp3)

襄公立，将尽去缪氏。缪氏者，杀灵公、子公之族家也。去疾曰： __「必去缪氏，我将去之。」__ 乃止。皆以为大夫。

---

![](assets/audios/042/29.mp3)

襄公元年，楚怒郑受宋赂纵华元，伐郑。郑背楚，与晋亲。五年，楚复伐郑，晋来救之。六年，子家卒，国人复逐其族，以其弑灵公也。

---

![](assets/audios/042/30.mp3)

七年，郑与晋盟鄢陵。八年，楚庄王以郑与晋盟，来伐，围郑三月，郑以城降楚。楚王入自皇门，郑襄公肉袒掔羊以迎，曰： __「孤不能事边邑，使君王怀怒以及獘邑，孤之罪也。敢不惟命是听。君王迁之江南，及以赐诸侯，亦惟命是听。若君王不忘厉、宣王，桓、武公，哀不忍绝其社稷，锡不毛之地，使复得改事君王，孤之愿也，然非所敢望也。敢布腹心，惟命是听。」__ 庄王为却三十里而后舍。楚群臣曰： __「自郢至此，士大夫亦久劳矣。今得国舍之，何如？」__ 庄王曰： __「所为伐，伐不服也。今已服，尚何求乎？」__ 卒去。晋闻楚之伐郑，发兵救郑。其来持两端，故迟，比至河，楚兵已去。晋将率或欲渡，或欲还，卒渡河。庄王闻，还击晋。郑反助楚，大破晋军于河上。十年，晋来伐郑，以其反晋而亲楚也。

---

![](assets/audios/042/31.mp3)

十一年，楚庄王伐宋，宋告急于晋。晋景公欲发兵救宋，伯宗谏晋君曰： __「天方开楚，未可伐也。」__ 乃求壮士得霍人解扬，字子虎，诓楚，令宋毋降。过郑，郑与楚亲，乃执解扬而献楚。楚王厚赐与约，使反其言，令宋趣降，三要乃许。于是楚登解扬楼车，令呼宋。遂负楚约而致其晋君命曰： __「晋方悉国兵以救宋，宋虽急，慎毋降楚，晋兵今至矣！」__ 楚庄王大怒，将杀之。解扬曰： __「君能制命为义，臣能承命为信。受吾君命以出，有死无陨。」__ 庄王曰： __「若之许我，已而背之，其信安在？」__ 解扬曰： __「所以许王，欲以成吾君命也。」__ 将死，顾谓楚军曰： __「为人臣无忘尽忠得死者！」__ 楚王诸弟皆谏王赦之，于是赦解扬使归。晋爵之为上卿。

---

![](assets/audios/042/32.mp3)

十八年，襄公卒，子悼公沸立。

---

![](assets/audios/042/33.mp3)

悼公元年，鄦公恶郑于楚，悼公使弟睔于楚自讼。讼不直，楚囚睔。于是郑悼公来与晋平，遂亲。睔私于楚子反，子反言归睔于郑。

---

![](assets/audios/042/34.mp3)

二年，楚伐郑，晋兵来救。是岁，悼公卒，立其弟睔，是为成公。

---

![](assets/audios/042/35.mp3)

成公三年，楚共王曰 __「郑成公孤有德焉」__ ，使人来与盟。成公私与盟。秋，成公朝晋，晋曰 __「郑私平于楚」__ ，执之。使栾书伐郑。四年春，郑患晋围，公子如乃立成公庶兄繻为君。其四月，晋闻郑立君，乃归成公。郑人闻成公归，亦杀君繻，迎成公。晋兵去。

---

![](assets/audios/042/36.mp3)

十年，背晋盟，盟于楚。晋厉公怒，发兵伐郑。楚共王救郑。晋楚战鄢陵，楚兵败，晋射伤楚共王目，俱罢而去。十三年，晋悼公伐郑，兵于洧上。郑城守，晋亦去。

---

![](assets/audios/042/37.mp3)

十四年，成公卒，子恽立。是为厘公。

---

![](assets/audios/042/38.mp3)

厘公五年，郑相子驷朝厘公，厘公不礼。子驷怒，使厨人药杀厘公，赴诸侯曰 __「厘公暴病卒」__ 。立厘公子嘉，嘉时年五岁，是为简公。

---

![](assets/audios/042/39.mp3)

简公元年，诸公子谋欲诛相子驷，子驷觉之，反尽诛诸公子。二年，晋伐郑，郑与盟，晋去。冬，又与楚盟。子驷畏诛，故两亲晋、楚。三年，相子驷欲自立为君，公子子孔使尉止杀相子驷而代之。子孔又欲自立。子产曰： __「子驷为不可，诛之，今又效之，是乱无时息也。」__ 于是子孔从之而相郑简公。

---

![](assets/audios/042/40.mp3)

四年，晋怒郑与楚盟，伐郑，郑与盟。楚共王救郑，败晋兵。简公欲与晋平，楚又囚郑使者。

---

![](assets/audios/042/41.mp3)

十二年，简公怒相子孔专国权，诛之，而以子产为卿。十九年，简公如晋请卫君还，而封子产以六邑。子产让，受其三邑。二十二年，吴使延陵季子于郑，见子产如旧交，谓子产曰： __「郑之执政者侈，难将至，政将及子。子为政，必以礼；不然，郑将败。」__ 子产厚遇季子。二十三年，诸公子争宠相杀，又欲杀子产。公子或谏曰： __「子产仁人，郑所以存者子产也，勿杀！」__ 乃止。

---

![](assets/audios/042/42.mp3)

二十五年，郑使子产于晋，问平公疾。平公曰： __「卜而曰实沈、台骀为祟，史官莫知，敢问？」__ 对曰： __「高辛氏有二子，长曰阏伯，季曰实沈，居旷林，不相能也，日操干戈以相征伐。后帝弗臧，迁阏伯于商丘，主辰，商人是因，故辰为商星。迁实沈于大夏，主参，唐人是因，服事夏、商，其季世曰唐叔虞。当武王邑姜方娠大叔，梦帝谓己：‘余命而子曰虞，乃与之唐，属之参而蕃育其子孙。’及生有文在其掌曰‘虞’，遂以命之。及成王灭唐而国大叔焉。故参为晋星。由是观之，则实沈，参神也。昔金天氏有裔子曰昧，为玄冥师，生允格、台骀。台骀能业其官，宣汾、洮，障大泽，以处太原。帝用嘉之，国之汾川。沈、姒、蓐、黄实守其祀。今晋主汾川而灭之。由是观之，则台骀，汾、洮神也。然是二者不害君身。

---

![](assets/audios/042/43.mp3)

山川之神，则水旱之灾禜之；日月星辰之神，则雪霜风雨不时禜之；若君疾，饮食哀乐女色所生也。」__ 平公及叔向曰： __「善，博物君子也！」__ 厚为之礼于子产。

---

![](assets/audios/042/44.mp3)

二十七年夏，郑简公朝晋。冬，畏楚灵王之强，又朝楚，子产从。二十八年，郑君病，使子产会诸侯，与楚灵王盟于申，诛齐庆封。

---

![](assets/audios/042/45.mp3)

三十六年，简公卒，子定公宁立。秋，定公朝晋昭公。

---

![](assets/audios/042/46.mp3)

定公元年，楚公子弃疾弑其君灵王而自立，为平王。欲行德诸侯。归灵王所侵郑地于郑。

---

![](assets/audios/042/47.mp3)

四年，晋昭公卒，其六卿强，公室卑。子产谓韩宣子曰： __「为政必以德，毋忘所以立。」__ 六年，郑火，公欲禳之。子产曰： __「不如修德。」__

---

![](assets/audios/042/48.mp3)

八年，楚太子建来奔。十年，太子建与晋谋袭郑。郑杀建，建子胜奔吴。

---

![](assets/audios/042/49.mp3)

十一年，定公如晋。晋与郑谋，诛周乱臣，入敬王于周。

---

![](assets/audios/042/50.mp3)

十三年，定公卒，子献公虿立。献公十三年卒，子声公胜立。当是时，晋六卿强，侵夺郑，郑遂弱。

---

![](assets/audios/042/51.mp3)

声公五年，郑相子产卒，郑人皆哭泣，悲之如亡亲戚。子产者，郑成公少子也。为人仁爱人，事君忠厚。孔子尝过郑，与子产如兄弟云。及闻子产死，孔子为泣曰： __「古之遗爱也！」__

---

![](assets/audios/042/52.mp3)

八年，晋范、中行氏反晋，告急于郑，郑救之。晋伐郑，败郑军于铁。

---

![](assets/audios/042/53.mp3)

十四年，宋景公灭曹。二十年，齐田常弑其君简公，而常相于齐。二十二年，楚惠王灭陈。孔子卒。

---

![](assets/audios/042/54.mp3)

三十六年，晋知伯伐郑，取九邑。

---

![](assets/audios/042/55.mp3)

三十七年，声公卒，子哀公易立。哀公八年，郑人弑哀公而立声公弟丑，是为共公。共公三年，三晋灭知伯。三十一年，共公卒，子幽公已立。幽公元年，韩武子伐郑，杀幽公。郑人立幽公弟骀，是为繻公。

---

![](assets/audios/042/56.mp3)

繻公十五年，韩景侯伐郑，取雍丘。郑城京。

---

![](assets/audios/042/57.mp3)

十六年，郑伐韩，败韩兵于负黍。二十年，韩、赵、魏列为诸侯。二十三年，郑围韩之阳翟。

---

![](assets/audios/042/58.mp3)

二十五年，郑君杀其相子阳。二十七，子阳之党共弑繻公骀而立幽公弟乙为君，是为郑君。郑君乙立二年，郑负黍反，复归韩。十一年，韩伐郑，取阳城。

---

![](assets/audios/042/59.mp3)

二十一年，韩哀侯灭郑，并其国。

---

![bg left](assets/images/simaqian.jpg)

![](assets/audios/042/60.mp3)

太史公曰：语有之， __「以权利合者，权利尽而交疏」__ ，甫瑕是也。甫瑕虽以劫杀郑子内厉公，厉公终背而杀之，此与晋之里克何异？守节如荀息，身死而不能存奚齐。变所从来，亦多故矣！