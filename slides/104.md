---
marp: true
title: 列传 田叔列传
theme: uncover
paginate: true
---

# 列传 田叔列传

---

![](assets/audios/104/1.mp3)

田叔者，赵陉城人也。其先，齐田氏苗裔也。叔喜剑，学黄老术于乐巨公所。叔为人刻廉自喜，喜游诸公。赵人举之赵相赵午，午言之赵王张敖所，赵王以为郎中。数岁，切直廉平，赵王贤之，未及迁。

---

![](assets/audios/104/2.mp3)

会陈豨反代，汉七年，高祖往诛之，过赵，赵王张敖自持案进食，礼恭甚，高祖箕踞骂之。是时赵相赵午等数十人皆怒，谓张王曰： __「王事上礼备矣，今遇王如是，臣等请为乱。」__ 赵王啮指出血，曰： __「先人失国，微陛下，臣等当虫出。公等柰何言若是！毋复出口矣！」__ 于是贯高等曰： __「王长者，不倍德。」__ 卒私相与谋弑上。会事发觉，汉下诏捕赵王及群臣反者。于是赵午等皆自杀，唯贯高就系。是时汉下诏书： __「赵有敢随王者罪三族。」__ 唯孟舒、田叔等十馀人赭衣自髡钳，称王家奴，随赵王敖至长安。贯高事明白，赵王敖得出，废为宣平侯，乃进言田叔等十馀人。上尽召见，与语，汉廷臣毋能出其右者，上说，尽拜为郡守、诸侯相。叔为汉中守十馀年，会高后崩，诸吕作乱，大臣诛之，立孝文帝。

---

![](assets/audios/104/3.mp3)

孝文帝既立，召田叔问之曰： __「公知天下长者乎？」__ 对曰： __「臣何足以知之！」__ 上曰： __「公，长者也，宜知之。」__ 叔顿首曰： __「故云中守孟舒，长者也。」__ 是时孟舒坐虏大入塞盗劫，云中尤甚，免。上曰： __「先帝置孟舒云中十馀年矣，虏曾一人，孟舒不能坚守，毋故士卒战死者数百人。长者固杀人乎？公何以言孟舒为长者也？」__ 叔叩头对曰： __「是乃孟舒所以为长者也。夫贯高等谋反，上下明诏，赵有敢随张王，罪三族。然孟舒自髡钳，随张王敖之所在，欲以身死之，岂自知为云中守哉！汉与楚相距，士卒罢敝。匈奴冒顿新服北夷，来为边害，孟舒知士卒罢敝，不忍出言，士争临城死敌，如子为父，弟为兄，以故死者数百人。孟舒岂故驱战之哉！是乃孟舒所以为长者也。」__ 于是上曰： __「贤哉孟舒！」__ 复召孟舒以为云中守。

---

![](assets/audios/104/4.mp3)

后数岁，叔坐法失官。梁孝王使人杀故吴相袁盎，景帝召田叔案梁，具得其事，还报。景帝曰： __「梁有之乎？」__ 叔对曰： __「死罪！有之。」__ 上曰： __「其事安在？」__ 田叔曰： __「上毋以梁事为也。」__ 上曰： __「何也？」__ 曰： __「今梁王不伏诛，是汉法不行也；如其伏法，而太后食不甘味，卧不安席，此忧在陛下也。」__ 景帝大贤之，以为鲁相。

---

![](assets/audios/104/5.mp3)

鲁相初到，民自言相，讼王取其财物百馀人。田叔取其渠率二十人，各笞五十，馀各搏二十，怒之曰： __「王非若主邪？何自敢言若主！」__ 鲁王闻之大惭，发中府钱，使相偿之。相曰： __「王自夺之，使相偿之，是王为恶而相为善也。相毋与偿之。」__ 于是王乃尽偿之。

---

![](assets/audios/104/6.mp3)

鲁王好猎，相常从入苑中，王辄休相就馆舍，相出，常暴坐待王苑外。王数使人请相休，终不休，曰： __「我王暴露苑中，我独何为就舍！」__ 鲁王以故不大出游。

---

![](assets/audios/104/7.mp3)

数年，叔以官卒，鲁以百金祠，少子仁不受也，曰： __「不以百金伤先人名。」__ 

---

![](assets/audios/104/8.mp3)

仁以壮健为卫将军舍人，数从击匈奴。卫将军进言仁，仁为郎中。数岁，为二千石丞相长史，失官。其后使刺举三河。上东巡，仁奏事有辞，上说，拜为京辅都尉。月馀，上迁拜为司直。数岁，坐太子事。时左相自将兵，令司直田仁主闭守城门，坐纵太子，下吏诛死。仁发兵，长陵令车千秋上变仁，仁族死。陉城今在中山国。

---

![bg left](assets/images/simaqian.webp)

![](assets/audios/104/9.mp3)

太史公曰：孔子称曰 __「居是国必闻其政」__ ，田叔之谓乎！义不忘贤，明主之美以救过。仁与余善，余故并论之。

---

![](assets/audios/104/10.mp3)

褚先生曰：臣为郎时，闻之曰田仁故与任安相善。任安，荥阳人也。少孤贫困，为人将车之长安，留，求事为小吏，未有因缘也，因占著名数。武功，扶风西界小邑也，谷口蜀道近山。安以为武功小邑，无豪，易高也，安留，代人为求盗亭父。后为亭长。邑中人民俱出猎，任安常为人分麋鹿雉兔，部署老小当壮剧易处，众人皆喜，曰： __「无伤也，任少卿分别平，有智略。」__ 明日复合会，会者数百人。任少卿曰： __「某子甲何为不来乎？」__ 诸人皆怪其见之疾也。其后除为三老，举为亲民，出为三百石长，治民。坐上行出游共帐不办，斥免。

---

![](assets/audios/104/11.mp3)

乃为卫将军舍人，与田仁会，俱为舍人，居门下，同心相爱。此二人家贫，无钱用以事将军家监，家监使养恶啮马。两人同床卧，仁窃言曰： __「不知人哉家监也！」__ 任安曰： __「将军尚不知人，何乃家监也！」__ 卫将军从此两人过平阳主，主家令两人与骑奴同席而食，此二子拔刀列断席别坐。主家皆怪而恶之，莫敢呵。

---

![](assets/audios/104/12.mp3)

其后有诏募择卫将军舍人以为郎，将军取舍人中富给者，令具鞌马绛衣玉具剑，欲入奏之。会贤大夫少府赵禹来过卫将军，将军呼所举舍人以示赵禹。赵禹以次问之，十馀人无一人习事有智略者。赵禹曰： __「吾闻之，将门之下必有将类。传曰‘不知其君视其所使，不知其子视其所友’。今有诏举将军舍人者，欲以观将军而能得贤者文武之士也。今徒取盎人子上之，又无智略，如木偶人衣之绮绣耳，将柰之何？」__ 于是赵禹悉召卫将军舍人百馀人，以次问之，得田仁、任安，曰： __「独此两人可耳，馀无可用者。」__ 卫将军见此两人贫，意不平。赵禹去，谓两人曰： __「各自具樾象绛衣。」__ 两人对曰： __「家贫无用具也。」__ 将军怒曰： __「今两君家自为贫，何为出此言？鞅鞅如有移德于我者，何也？」__ 将军不得已，上籍以闻。

---

![](assets/audios/104/13.mp3)

有诏召见卫将军舍人，此二人前见，诏问能略相推第也。田仁对曰； __「提桴鼓立军门，使士大夫乐死战鬬，仁不及任安。」__ 任安对曰： __「夫决嫌疑，定是非，辩治官，使百姓无怨心，安不及仁也。」__ 武帝大笑曰： __「善。」__ 使任安护北军，使田仁护边田谷于河上。此两人立名天下。

---

![](assets/audios/104/14.mp3)

其后用任安为益州刺史，以田仁为丞相长史。

---

![](assets/audios/104/15.mp3)

田仁上书言： __「天下郡太守多为奸利，三河尤甚，臣请先刺举三河。三河太守皆内倚中贵人，与三公有亲属，无所畏惮，宜先正三河以警天下奸吏。」__ 是时河南、河内太守皆御史大夫杜父兄子弟也，河东太守石丞相子孙也。是时石氏九人为二千石，方盛贵。田仁数上书言之。杜大夫及石氏使人谢，谓田少卿曰： __「吾非敢有语言也，愿少卿无相诬污也。」__ 仁已刺三河，三河太守皆下吏诛死。仁还奏事，武帝说，以仁为能不畏强御，拜仁为丞相司直，威振天下。

---

![](assets/audios/104/16.mp3)

其后逢太子有兵事，丞相自将兵，使司直主城门。司直以为太子骨肉之亲，父子之闲不甚欲近，去之诸陵过。是时武帝在甘泉，使御史大夫暴君下责丞相 __「何为纵太子」__ ，丞相对言 __「使司直部守城门而开太子」__ 。上书以闻，请捕系司直。司直下吏，诛死。

---

![](assets/audios/104/17.mp3)

是时任安为北军使者护军，太子立车北军南门外，召任安，与节令发兵。安拜受节，入，闭门不出。武帝闻之，以为任安为详邪，不傅事，何也？任安笞辱北军钱官小吏，小吏上书言之，以为受太子节，言 __「幸与我其鲜好者」__ 。书上闻，武帝曰： __「是老吏也，见兵事起，欲坐观成败，见胜者欲合从之，有两心。安有当死之罪甚众，吾常活之，今怀诈，有不忠之心。」__ 下安吏，诛死。夫月满则亏，物盛则衰，天地之常也。知进而不知退，久乘富贵，祸积为祟。故范蠡之去越，辞不受官位，名传后世，万岁不忘，岂可及哉！后进者慎戒之。