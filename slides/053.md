---
marp: true
title: 世家 萧相国世家
theme: uncover
paginate: true
---

# 世家 萧相国世家

---

![](assets/audios/053/1.mp3)

萧相国何者，沛丰人也。以文无害为沛主吏掾。

---

![](assets/audios/053/2.mp3)

高祖为布衣时，何数以吏事护高祖。高祖为亭长，常左右之。高祖以吏繇咸阳，吏皆送奉钱三，何独以五。

---

![](assets/audios/053/3.mp3)

秦御史监郡者与从事，常辨之。何乃给泗水卒史事，第一。秦御史欲入言徵何，何固请，得毋行。

---

![](assets/audios/053/4.mp3)

及高祖起为沛公，何常为丞督事。沛公至咸阳，诸将皆争走金帛财物之府分之，何独先入收秦丞相御史律令图书藏之。沛公为汉王，以何为丞相。项王与诸侯屠烧咸阳而去。汉王所以具知天下阸塞，户口多少，强弱之处，民所疾苦者，以何具得秦图书也。何进言韩信，汉王以信为大将军。语在淮阴侯事中。

---

![](assets/audios/053/5.mp3)

汉王引兵东定三秦，何以丞相留收巴蜀，填抚谕告，使给军食。汉二年，汉王与诸侯击楚，何守关中，侍太子，治栎阳。为法令约束，立宗庙社稷宫室县邑，辄奏上，可，许以从事；即不及奏上，辄以便宜施行，上来以闻。关中事计户口转漕给军，汉王数失军遁去，何常兴关中卒，辄补缺。上以此专属任何关中事。

---

![](assets/audios/053/6.mp3)

汉三年，汉王与项羽相距京索之闲，上数使使劳苦丞相。鲍生谓丞相曰： __「王暴衣露盖，数使使劳苦君者，有疑君心也。为君计，莫若遣君子孙昆弟能胜兵者悉诣军所，上必益信君。」__ 于是何从其计，汉王大说。

---

![](assets/audios/053/7.mp3)

汉五年，既杀项羽，定天下，论功行封。群臣争功，岁馀功不决。高祖以萧何功最盛，封为酂侯，所食邑多。功臣皆曰： __「臣等身被坚执锐，多者百馀战，少者数十合，攻城略地，大小镑有差。今萧何未尝有汗马之劳，徒持文墨议论，不战，顾反居臣等上，何也？」__ 高帝曰： __「诸君知猎乎？」__ 曰： __「知之。」__  __「知猎狗乎？」__ 曰： __「知之。」__ 高帝曰： __「夫猎，追杀兽兔者狗也，而发踪指示兽处者人也。今诸君徒能得走兽耳，功狗也。至如萧何，发踪指示，功人也。且诸君独以身随我，多者两三人。今萧何举宗数十人皆随我，功不可忘也。」__ 群臣皆莫敢言。

---

![](assets/audios/053/8.mp3)

列侯毕已受封，及奏位次，皆曰： __「平阳侯曹参身被七十创，攻城略地，功最多，宜第一。」__ 上已桡功臣，多封萧何，至位次未有以复难之，然心欲何第一。关内侯鄂君进曰： __「群臣议皆误。夫曹参虽有野战略地之功，此特一时之事。夫上与楚相距五岁，常失军亡众，逃身遁者数矣。然萧何常从关中遣军补其处，非上所诏令召，而数万众会上之乏绝者数矣。夫汉与楚相守荥阳数年，军无见粮，萧何转漕关中，给食不乏。陛下虽数亡山东，萧何常全关中以待陛下，此万世之功也。今虽亡曹参等百数，何缺于汉？汉得之不必待以全。柰何欲以一旦之功而加万世之功哉！萧何第一，曹参次之。」__ 高祖曰： __「善。」__ 于是乃令萧何［第一］，赐带剑履上殿，入朝不趋。

---

![](assets/audios/053/9.mp3)

上曰： __「吾闻进贤受上赏。萧何功虽高，得鄂君乃益明。」__ 于是因鄂君故所食关内侯邑封为安平侯。是日，悉封何父子兄弟十馀人，皆有食邑。乃益封何二千户，以帝尝繇咸阳时何送我独赢钱二也。

---

![](assets/audios/053/10.mp3)

汉十一年，陈豨反，高祖自将，至邯郸。未罢，淮阴侯谋反关中，吕后用萧何计，诛淮阴侯，语在淮阴事中。上已闻淮阴侯诛，使使拜丞相何为相国，益封五千户，令卒五百人一都尉为相国卫。诸君皆贺，召平独吊。召平者，故秦东陵侯。秦破，为布衣，贫，种瓜于长安城东，瓜美，故世俗谓之 __「东陵瓜」__ ，从召平以为名也。召平谓相国曰： __「祸自此始矣。上暴露于外而君守于中，非被矢石之事而益君封置卫者，以今者淮阴侯新反于中，疑君心矣。夫置卫卫君，非以宠君也。愿君让封勿受，悉以家私财佐军，则上心说。」__ 相国从其计，高帝乃大喜。

---

![](assets/audios/053/11.mp3)

汉十二年秋，黥布反，上自将击之，数使使问相国何为。相国为上在军，乃拊循勉力百姓，悉以所有佐军，如陈豨时。客有说相国曰： __「君灭族不久矣。夫君位为相国，功第一，可复加哉？然君初入关中，得百姓心，十馀年矣，皆附君，常复孳孳得民和。上所为数问君者，畏君倾动关中。今君胡不多买田地，贱贳贷以自污？上心乃安。」__ 于是相国从其计，上乃大说。

---

![](assets/audios/053/12.mp3)

上罢布军归，民道遮行上书，言相国贱强买民田宅数千万。上至，相国谒。上笑曰： __「夫相国乃利民！」__ 民所上书皆以与相国，曰： __「君自谢民。」__ 相国因为民请曰： __「长安地狭，上林中多空地，弃，愿令民得入田，毋收槁为禽兽食。」__ 上大怒曰： __「相国多受贾人财物，乃为请吾苑！」__ 乃下相国廷尉，械系之。数日，王卫尉侍，前问曰： __「相国何大罪，陛下系之暴也？」__ 上曰： __「吾闻李斯相秦皇帝，有善归主，有恶自与。今相国多受贾竖金而为民请吾苑，以自媚于民，故系治之。」__ 王卫尉曰： __「夫职事茍有便于民而请之，真宰相事，陛下柰何乃疑相国受贾人钱乎！且陛下距楚数岁，陈豨、黥布反，陛下自将而往，当是时，相国守关中，摇足则关以西非陛下有也。

---

![](assets/audios/053/13.mp3)

相国不以此时为利，今乃利贾人之金乎？且秦以不闻其过亡天下，李斯之分过，又何足法哉。陛下何疑宰相之浅也。」__ 高帝不怿。是日，使使持节赦出相国。相国年老，素恭谨，入，徒跣谢。高帝曰： __「相国休矣！相国为民请苑，吾不许，我不过为桀纣主，而相国为贤相。吾故系相国，欲令百姓闻吾过也。」__ 

---

![](assets/audios/053/14.mp3)

何素不与曹参相能，及何病，孝惠自临视相国病，因问曰： __「君即百岁后，谁可代君者？」__ 对曰： __「知臣莫如主。」__ 孝惠曰： __「曹参何如？」__ 何顿首曰： __「帝得之矣！臣死不恨矣！」__ 

---

![](assets/audios/053/15.mp3)

何置田宅必居穷处，为家不治垣屋。曰： __「后世贤，师吾俭；不贤，毋为势家所夺。」__ 

---

![](assets/audios/053/16.mp3)

孝惠二年，相国何卒，谥为文终侯。

---

![](assets/audios/053/17.mp3)

后嗣以罪失侯者四世，绝，天子辄复求何后，封续酂侯，功臣莫得比焉。

---

![bg left](assets/images/simaqian.webp)

![](assets/audios/053/18.mp3)

太史公曰：萧相国何于秦时为刀笔吏，录录未有奇节。及汉兴，依日月之末光，何谨守管龠，因民之疾（奉）［秦］法，顺流与之更始。淮阴、黥布等皆以诛灭，而何之勋烂焉。位冠群臣，声施后世，与闳夭、散宜生等争烈矣。