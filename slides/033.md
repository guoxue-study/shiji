---
marp: true
title: 世家 鲁周公世家
theme: uncover
paginate: true
---

# 世家 鲁周公世家

---

![](assets/audios/033/1.mp3)

周公旦者，周武王弟也。自文王在时，旦为子孝，笃仁，异于群子。及武王即位，旦常辅翼武王，用事居多。武王九年，东伐至盟津，周公辅行。十一年，伐纣，至牧野，周公佐武王，作牧誓。破殷，入商宫。已杀纣，周公把大钺，召公把小钺，以夹武王，衅社，告纣之罪于天，及殷民。释箕子之囚。封纣子武庚禄父，使管叔、蔡叔傅之，以续殷祀。遍封功臣同姓戚者。封周公旦于少昊之虚曲阜，是为鲁公。周公不就封，留佐武王。

---

![](assets/audios/033/2.mp3)

武王克殷二年，天下未集，武王有疾，不豫，群臣惧，太公、召公乃缪卜。周公曰： __「未可以戚我先王。」__ 周公于是乃自以为质，设三坛，周公北面立，戴璧秉圭，告于太王、王季、文王。史策祝曰： __「惟尔元孙王发，勤劳阻疾。若尔三王是有负子之责于天，以旦代王发之身。旦巧能，多材多艺，能事鬼神。乃王发不如旦多材多艺，不能事鬼神。乃命于帝庭，敷佑四方，用能定汝子孙于下地，四方之民罔不敬畏。无坠天之降葆命，我先王亦永有所依归。今我其即命于元龟，尔之许我，我以其璧与圭归，以俟尔命。尔不许我，我乃屏璧与圭。」__ 周公已令史策告太王、王季、文王，欲代武王发，于是乃即三王而卜。卜人皆曰吉，发书视之，信吉。周公喜，开龠，乃见书遇吉。周公入贺武王曰： __「王其无害。旦新受命三王，维长终是图。

---

![](assets/audios/033/3.mp3)

兹道能念予一人。」__ 周公藏其策金縢匮中，诫守者勿敢言。明日，武王有瘳。

---

![](assets/audios/033/4.mp3)

其后武王既崩，成王少，在强葆之中。周公恐天下闻武王崩而畔，周公乃践阼代成王摄行政当国。管叔及其群弟流言于国曰： __「周公将不利于成王。」__ 周公乃告太公望、召公奭曰： __「我之所以弗辟而摄行政者，恐天下畔周，无以告我先王太王、王季、文王。三王之忧劳天下久矣，于今而后成。武王蚤终，成王少，将以成周，我所以为之若此。」__ 于是卒相成王，而使其子伯禽代就封于鲁。周公戒伯禽曰： __「我文王之子，武王之弟，成王之叔父，我于天下亦不贱矣。然我一沐三捉发，一饭三吐哺，起以待士，犹恐失天下之贤人。子之鲁，慎无以国骄人。」__

---

![](assets/audios/033/5.mp3)

管、蔡、武庚等果率淮夷而反。周公乃奉成王命，兴师东伐，作大诰。遂诛管叔，杀武庚，放蔡叔。收殷馀民，以封康叔于卫，封微子于宋，以奉殷祀。宁淮夷东土，二年而毕定。诸侯咸服宗周。

---

![](assets/audios/033/6.mp3)

天降祉福，唐叔得禾，异母同颖，献之成王，成王命唐叔以馈周公于东土，作馈禾。周公既受命禾，嘉天子命，作嘉禾。东土以集，周公归报成王，乃为诗贻王，命之曰鸱鸮。王亦未敢训周公。

---

![](assets/audios/033/7.mp3)

成王七年二月乙未，王朝步自周，至丰，使太保召公先之雒相土。其三月，周公往营成周雒邑，卜居焉，曰吉，遂国之。

---

![](assets/audios/033/8.mp3)

成王长，能听政。于是周公乃还政于成王，成王临朝。周公之代成王治，南面倍依以朝诸侯。及七年后，还政成王，北面就臣位，匔匔如畏然。

---

![](assets/audios/033/9.mp3)

初，成王少时，病，周公乃自揃其蚤沈之河，以祝于神曰： __「王少未有识，奸神命者乃旦也。」__ 亦藏其策于府。成王病有瘳。及成王用事，人或谮周公，周公奔楚。成王发府，见周公祷书，乃泣，反周公。

---

![](assets/audios/033/10.mp3)

周公归，恐成王壮，治有所淫佚，乃作多士，作毋逸。毋逸称： __「为人父母，为业至长久，子孙骄奢忘之，以亡其家，为人子可不慎乎！笔昔在殷王中宗，严恭敬畏天命，自度治民，震惧不敢荒宁，故中宗飨国七十五年。其在高宗，久劳于外，为与小人，作其即位，乃有亮暗，三年不言，言乃欢，不敢荒宁，密靖殷国，至于小大无怨，故高宗飨国五十五年。其在祖甲，不义惟王，久为小人于外，知小人之依，能保施小民，不侮寡，故祖甲飨国三十三年。」__ 多士称曰： __「自汤至于帝乙，无不率祀明德，帝无不配天者。在今后嗣王纣，诞淫厥佚，不顾天及民之从也。其民皆可诛。」__ （周多士） __「文王日中昃不暇食，飨国五十年。」__ 作此以诫成王。

---

![](assets/audios/033/11.mp3)

成王在丰，天下已安，周之官政未次序，于是周公作周官，官别其宜，作立政，以便百姓。百姓说。

---

![](assets/audios/033/12.mp3)

周公在丰，病，将没，曰： __「必葬我成周，以明吾不敢离成王。」__ 周公既卒，成王亦让，葬周公于毕，从文王，以明予小子不敢臣周公也。

---

![](assets/audios/033/13.mp3)

周公卒后，秋未获，暴风雷［雨］，禾尽偃，大木尽拔。周国大恐。成王与大夫朝服以开金縢书，王乃得周公所自以为功代武王之说。二公及王乃问史百执事，史百执事曰： __「信有，昔周公命我勿敢言。」__ 成王执书以泣，曰： __「自今后其无缪卜乎！昔周公勤劳王家，惟予幼人弗及知。今天动威以彰周公之德，惟朕小子其迎，我国家礼亦宜之。」__ 王出郊，天乃雨，反风，禾尽起。二公命国人，凡大木所偃，尽起而筑之。岁则大孰。于是成王乃命鲁得郊祭文王。鲁有天子礼乐者，以褒周公之德也。

---

![](assets/audios/033/14.mp3)

周公卒，子伯禽固已前受封，是为鲁公。鲁公伯禽之初受封之鲁，三年而后报政周公。周公曰： __「何迟也？」__ 伯禽曰： __「变其俗，革其礼，丧三年然后除之，故迟。」__ 太公亦封于齐，五月而报政周公。周公曰： __「何疾也？」__ 曰： __「吾简其君臣礼，从其俗为也。」__ 及后闻伯禽报政迟，乃叹曰： __「呜呼，鲁后世其北面事齐矣！夫政不简不易，民不有近；平易近民，民必归之。」__

---

![](assets/audios/033/15.mp3)

伯禽即位之后，有管、蔡等反也，淮夷、徐戎亦并兴反。于是伯禽率师伐之于肸，作肸誓，曰： __「陈尔甲胄，无敢不善。无敢伤牿。马牛其风，臣妾逋逃，勿敢越逐，敬复之。无敢寇攘，逾墙垣。鲁人三郊三隧，峙尔刍茭、糗粮、桢干，无敢不逮。我甲戌筑而征徐戎，无敢不及，有大刑。」__ 作此肸誓，遂平徐戎，定鲁。

---

![](assets/audios/033/16.mp3)

鲁公伯禽卒，子考公酋立。考公四年卒，立弟熙，是谓炀公。炀公筑茅阙门。六年卒，子幽公宰立。幽公十四年。幽公弟沸杀幽公而自立，是为魏公。魏公五十年卒，子厉公擢立。厉公三十七年卒，鲁人立其弟具，是为献公。献公三十二年卒，子真公濞立。

---

![](assets/audios/033/17.mp3)

真公十四年，周厉王无道，出奔彘，共和行政。二十九年，周宣王即位。

---

![](assets/audios/033/18.mp3)

三十年，真公卒，弟敖立，是为武公。

---

![](assets/audios/033/19.mp3)

武公九年春，武公与长子括，少子戏，西朝周宣王。宣王爱戏，欲立戏为鲁太子。周之樊仲山父谏宣王曰： __「废长立少，不顺；不顺，必犯王命；犯王命，必诛之：故出令不可不顺也。令之不行，政之不立；行而不顺，民将弃上。夫下事上，少事长，所以为顺。今天子建诸侯，立其少，是教民逆也。若鲁从之，诸侯效之，王命将有所壅；若弗从而诛之，是自诛王命也。诛之亦失，不诛亦失，王其图之。」__ 宣王弗听，卒立戏为鲁太子。夏，武公归而卒，戏立，是为懿公。

---

![](assets/audios/033/20.mp3)

懿公九年，懿公兄括之子伯御与鲁人攻弑懿公，而立伯御为君。伯御即位十一年，周宣王伐鲁，杀其君伯御，而问鲁公子能道顺诸侯者，以为鲁后。樊穆仲曰： __「鲁懿公弟称，肃恭明神，敬事耆老；赋事行刑，必问于遗训而咨于固实；不干所问，不犯所（知）［咨］。」__ 宣王曰： __「然，能训治其民矣。」__ 乃立称于夷宫，是为孝公。自是后，诸侯多畔王命。

---

![](assets/audios/033/21.mp3)

孝公二十五年，诸侯畔周，犬戎杀幽王。秦始列为诸侯。

---

![](assets/audios/033/22.mp3)

二十七年，孝公卒，子弗湟立，是为惠公。

---

![](assets/audios/033/23.mp3)

惠公三十年，晋人弑其君昭侯。四十五年，晋人又弑其君孝侯。

---

![](assets/audios/033/24.mp3)

四十六年，惠公卒，长庶子息摄当国，行君事，是为隐公。初，惠公适夫人无子，公贱妾声子生子息。息长，为娶于宋。宋女至而好，惠公夺而自妻之。生子允。登宋女为夫人，以允为太子。及惠公卒，为允少故，鲁人共令息摄政，不言即位。

---

![](assets/audios/033/25.mp3)

隐公五年，观渔于棠。八年，与郑易天子之太山之邑祊及许田，君子讥之。

---

![](assets/audios/033/26.mp3)

十一年冬，公子挥谄谓隐公曰： __「百姓便君，君其遂立。吾请为君杀子允，君以我为相。」__ 隐公曰： __「有先君命。吾为允少，故摄代。今允长矣，吾方营菟裘之地而老焉，以授子允政。」__ 挥惧子允闻而反诛之，乃反谮隐公于子允曰： __「隐公欲遂立，去子，子其图之。请为子杀隐公。」__ 子允许诺。十一月，隐公祭钟巫，齐于社圃，馆于蒍氏。挥使人杀隐公于蒍氏，而立子允为君，是为桓公。

---

![](assets/audios/033/27.mp3)

桓公元年，郑以璧易天子之许田。二年，以宋之赂鼎入于太庙，君子讥之。

---

![](assets/audios/033/28.mp3)

三年，使挥迎妇于齐为夫人。六年，夫人生子，与桓公同日，故名曰同。同长，为太子。

---

![](assets/audios/033/29.mp3)

十六年，会于曹，伐郑，入厉公。

---

![](assets/audios/033/30.mp3)

十八年春，公将有行，遂与夫人如齐。申繻谏止，公不听，遂如齐。齐襄公通桓公夫人。公怒夫人，夫人以告齐侯。夏四月丙子，齐襄公飨公，公醉，使公子彭生抱鲁桓公，因命彭生摺其胁，公死于车。鲁人告于齐曰： __「寡君畏君之威，不敢宁居，来修好礼。礼成而不反，无所归咎，请得彭生除丑于诸侯。」__ 齐人杀彭生以说鲁。立太子同，是为庄公。庄公母夫人因留齐，不敢归鲁。

---

![](assets/audios/033/31.mp3)

庄公五年冬，伐卫，内卫惠公。

---

![](assets/audios/033/32.mp3)

八年，齐公子纠来奔。九年，鲁欲内子纠于齐，后桓公，桓公发兵击鲁，鲁急，杀子纠。召忽死。齐告鲁生致管仲。鲁人施伯曰： __「齐欲得管仲，非杀之也，将用之，用之则为鲁患。不如杀，以其尸与之。」__ 庄公不听，遂囚管仲与齐。齐人相管仲。

---

![](assets/audios/033/33.mp3)

十三年，鲁庄公与曹沬会齐桓公于柯，曹沬劫齐桓公，求鲁侵地，已盟而释桓公。桓公欲背约，管仲谏，卒归鲁侵地。十五年，齐桓公始霸。二十三年，庄公如齐观社。

---

![](assets/audios/033/34.mp3)

三十二年，初，庄公筑台临党氏，见孟女，说而爱之，许立为夫人，割臂以盟。孟女生子斑。斑长，说梁氏女，往观。圉人荦自墙外与梁氏女戏。斑怒，鞭荦。庄公闻之，曰： __「荦有力焉，遂杀之，是未可鞭而置也。」__ 斑未得杀。会庄公有疾。庄公有三弟，长曰庆父，次曰叔牙，次曰季友。庄公取齐女为夫人曰哀姜。哀姜无子。哀姜娣曰叔姜，生子开。庄公无适嗣，爱孟女，欲立其子斑。庄公病，而问嗣于弟叔牙。叔牙曰： __「一继一及，鲁之常也。庆父在，可为嗣，君何忧？」__ 庄公患叔牙欲立庆父，退而问季友。季友曰： __「请以死立斑也。」__ 庄公曰： __「曩者叔牙欲立庆父，柰何？」__ 季友以庄公命命牙待于针巫氏，使针季劫饮叔牙以鸩，曰： __「饮此则有后奉祀；不然，死且无后。」__ 牙遂饮鸩而死，鲁立其子为叔孙氏。

---

![](assets/audios/033/35.mp3)

八月癸亥，庄公卒，季友竟立子斑为君，如庄公命。侍丧，舍于党氏。

---

![](assets/audios/033/36.mp3)

先时庆父与哀姜私通，欲立哀姜娣子开。及庄公卒而季友立斑，十月己未，庆父使圉人荦杀鲁公子斑于党氏。季友奔陈。庆父竟立庄公子开，是为泯公。

---

![](assets/audios/033/37.mp3)

泯公二年，庆父与哀姜通益甚。哀姜与庆父谋杀泯公而立庆父。庆父使卜齮袭杀泯公于武闱。季友闻之，自陈与泯公弟申如邾，请鲁求内之。鲁人欲诛庆父。庆父恐，奔莒。于是季友奉子申入，立之，是为厘公。厘公亦庄公少子。哀姜恐，奔邾。季友以赂如莒求庆父，庆父归，使人杀庆父，庆父请奔，弗听，乃使大夫奚斯行哭而往。庆父闻奚斯音，乃自杀。齐桓公闻哀姜与庆父乱以危鲁，及召之邾而杀之，以其尸归，戮之鲁。鲁厘公请而葬之。

---

![](assets/audios/033/38.mp3)

季友母陈女，故亡在陈，陈故佐送季友及子申。季友之将生也，父鲁桓公使人卜之，曰： __「男也，其名曰‘友’，闲于两社，为公室辅。季友亡，则鲁不昌。」__ 及生，有文在掌曰 __「友」__ ，遂以名之，号为成季。其后为季氏，庆父后为孟氏也。

---

![](assets/audios/033/39.mp3)

厘公元年，以汶阳鄪封季友。季友为相。

---

![](assets/audios/033/40.mp3)

九年，晋里克杀其君奚齐、卓子。齐桓公率厘公讨晋乱，至高梁而还，立晋惠公。十七年，齐桓公卒。二十四年，晋文公即位。

---

![](assets/audios/033/41.mp3)

三十三年，厘公卒，子兴立，是为文公。

---

![](assets/audios/033/42.mp3)

文公元年，楚太子商臣弑其父成王，代立。三年，文公朝晋襄父。

---

![](assets/audios/033/43.mp3)

十一年十月甲午，鲁败翟于咸，获长翟乔如，富父终甥舂其喉，以戈杀之，埋其首于子驹之门，以命宣伯。

---

![](assets/audios/033/44.mp3)

初，宋武公之世，鄋瞒伐宋，司徒皇父帅师御之，以败翟于长丘，获长翟缘斯。晋之灭路，获乔如弟棼如。齐惠公二年，鄋瞒伐齐，齐王子城父获其弟荣如，埋其首于北门。卫人获其季弟简如。鄋瞒由是遂亡。

---

![](assets/audios/033/45.mp3)

十五年，季文子使于晋。

---

![](assets/audios/033/46.mp3)

十八年二月，文公卒。文公有二妃：长妃齐女为哀姜，生子恶及视；次妃敬嬴，嬖爱，生子俀。俀私事襄仲，襄仲欲立之，叔仲曰不可。襄仲请齐惠公，惠公新立，欲亲鲁，许之。冬十月，襄仲杀子恶及视而立俀，是为宣公。哀姜归齐，哭而过市，曰： __「天乎！襄仲为不道，杀适立庶！」__ 市人皆哭，鲁人谓之 __「哀姜」__ 。鲁由此公室卑，三桓强。

---

![](assets/audios/033/47.mp3)

宣公俀十二年，楚庄王强，围郑。郑伯降，复国之。

---

![](assets/audios/033/48.mp3)

十八年，宣公卒，子成公黑肱立，是为成公。季文子曰： __「使我杀适立庶失大援者，襄仲。」__ 襄仲立宣公，公孙归父有宠。宣公欲去三桓，与晋谋伐三桓。会宣公卒，季文子怨之，归父奔齐。

---

![](assets/audios/033/49.mp3)

成公二年春，齐伐取我隆。夏，公与晋郤克败齐顷公于砹齐复归我侵地。四年，成公如晋，晋景公不敬鲁。鲁欲背晋合于楚，或谏，乃不。十年，成公如晋。晋景公卒，因留成公送葬，鲁讳之。十五年，始与吴王寿梦会钟离。

---

![](assets/audios/033/50.mp3)

十六年，宣伯告晋，欲诛季文子。文子有义，晋人弗许。

---

![](assets/audios/033/51.mp3)

十八年，成公卒，子午立，是为襄公。是时襄公三岁也。

---

![](assets/audios/033/52.mp3)

襄公元年，晋立悼公。往年冬，晋栾书弑其君厉公。四年，襄公朝晋。

---

![](assets/audios/033/53.mp3)

五年，季文子卒。家无衣帛之妾，厩无食粟之马，府无金玉，以相三君。君子曰： __「季文子廉忠矣。」__

---

![](assets/audios/033/54.mp3)

九年，与晋伐郑。晋悼公冠襄公于卫，季武子从，相行礼。

---

![](assets/audios/033/55.mp3)

十一年，三桓氏分为三军。

---

![](assets/audios/033/56.mp3)

十二年，朝晋。十六年，晋平公即位。二十一年，朝晋平公。

---

![](assets/audios/033/57.mp3)

二十二年，孔丘生。

---

![](assets/audios/033/58.mp3)

二十五年，齐崔杼弑其君庄公，立其弟景公。

---

![](assets/audios/033/59.mp3)

二十九年，吴延陵季子使鲁，问周乐，尽知其意，鲁人敬焉。

---

![](assets/audios/033/60.mp3)

三十一年六月，襄公卒。其九月，太子卒。鲁人立齐归之子裯为君，是为昭公。

---

![](assets/audios/033/61.mp3)

昭公年十九，犹有童心。穆叔不欲立，曰： __「太子死，有母弟可立，不即立长。年钧择贤，义钧则卜之。今裯非适嗣，且又居丧意不在戚而有喜色，若果立，必为季氏忧。」__ 季武子弗听，卒立之。比及葬，三易衰。君子曰： __「是不终也。」__

---

![](assets/audios/033/62.mp3)

昭公三年，朝晋至河，晋平公谢还之，鲁耻焉。四年，楚灵王会诸侯于申，昭公称病不往。七年，季武子卒。八年，楚灵王就章华台，召昭公。昭公往贺，赐昭公宝器；已而悔，复诈取之。十二年，朝晋至河，晋平公谢还之。十三年，楚公子弃疾弑其君灵王，代立。十五年，朝晋，晋留之葬晋昭公，鲁耻之。二十年，齐景公与晏子狩竟，因入鲁问礼。二十一年，朝晋至河，晋谢还之。

---

![](assets/audios/033/63.mp3)

二十五年春，鸜鹆来巢。师己曰： __「文成之世童谣曰‘鸜鹆来巢，公在乾侯。鸜鹆入处，公在外野’。」__

---

![](assets/audios/033/64.mp3)

季氏与郈氏鬬鸡，季氏芥鸡羽，郈氏金距。季平子怒而侵郈氏，郈昭伯亦怒平子。臧昭伯之弟会伪谗臧氏，匿季氏，臧昭伯囚季氏人。季平子怒，囚臧氏老。臧、郈氏以难告昭公。昭公九月戊戌伐季氏，遂入。平子登台请曰： __「君以谗不察臣罪，诛之，请迁沂上。」__ 弗许。请囚于鄪，弗许。请以五乘亡，弗许。子家驹曰： __「君其许之。政自季氏久矣，为徒者众，众将合谋。」__ 弗听。郈氏曰： __「必杀之。」__ 叔孙氏之臣戾谓其众曰： __「无季氏与有，孰利？」__ 皆曰： __「无季氏是无叔孙氏。」__ 戾曰： __「然，救季氏！」__ 遂败公师。孟懿子闻叔孙氏胜，亦杀郈昭伯。郈昭伯为公使，故孟氏得之。三家共伐公，公遂奔。己亥，公至于齐。齐景公曰： __「请致千社待君。」__ 子家曰： __「弃周公之业而臣于齐，可乎？」__ 乃止。子家曰： __「齐景公无信，不如早之晋。」__

---

![](assets/audios/033/65.mp3)

弗从。叔孙见公还，见平子，平子顿首。初欲迎昭公，孟孙、季孙后悔，乃止。

---

![](assets/audios/033/66.mp3)

二十六年春，齐伐鲁，取郓而居昭公焉。夏，齐景公将内公，令无受鲁赂。申丰、汝贾许齐臣高龁、子将粟五千庾。子将言于齐侯曰： __「群臣不能事鲁君，有异焉。宋元公为鲁如晋，求内之，道卒。叔孙昭子求内其君，无病而死。不知天弃鲁乎？抑鲁君有罪于鬼神也？愿君且待。」__ 齐景公从之。

---

![](assets/audios/033/67.mp3)

二十八年，昭公如晋，求入。季平子私于晋六卿，六卿受季氏赂，谏晋君，晋君乃止，居昭公乾侯。二十九年，昭公如郓。齐景公使人赐昭公书，自谓 __「主君」__ 。昭公耻之，怒而去乾侯。三十一年，晋欲内昭公，召季平子。平子布衣跣行，因六卿谢罪。六卿为言曰： __「晋欲内昭公，众不从。」__ 晋人止。三十二年，昭公卒于乾侯。鲁人共立昭公弟宋为君，是为定公。

---

![](assets/audios/033/68.mp3)

定公立，赵简子问史墨曰： __「季氏亡乎？」__ 史墨对曰： __「不亡。季友有大功于鲁，受鄪为上卿，至于文子、武子，世增其业。鲁文公卒，东门遂杀适立庶，鲁君于是失国政。政在季氏，于今四君矣。民不知君，何以得国！是以为君慎器与名，不可以假人。」__

---

![](assets/audios/033/69.mp3)

定公五年，季平子卒。阳虎私怒，囚季桓子，与盟，乃舍之。七年，齐伐我，取郓，以为鲁阳虎邑以从政。八年，阳虎欲尽杀三桓适，而更立其所善庶子以代之；载季桓子将杀之，桓子诈而得脱。三桓共攻阳虎，阳虎居阳关。九年，鲁伐阳虎，阳虎奔齐，已而奔晋赵氏。

---

![](assets/audios/033/70.mp3)

十年，定公与齐景公会于夹谷，孔子行相事。齐欲袭鲁君，孔子以礼历阶，诛齐淫乐，齐侯惧，乃止，归鲁侵地而谢过。十二年，使仲由毁三桓城，收其甲兵。孟氏不肯堕城，伐之，不克而止。季桓子受齐女乐，孔子去。

---

![](assets/audios/033/71.mp3)

十五年，定公卒，子将立，是为哀公。

---

![](assets/audios/033/72.mp3)

哀公五年，齐景公卒。六年，齐田乞弑其君孺子。

---

![](assets/audios/033/73.mp3)

七年，吴王夫差强，伐齐，至缯，徵百牢于鲁。季康子使子贡说吴王及太宰嚭，以礼诎之。吴王曰： __「我文身，不足责礼。」__ 乃止。

---

![](assets/audios/033/74.mp3)

吴为邹伐鲁，至城下，盟而去。齐伐我，取三邑。十年，伐齐南边。

---

![](assets/audios/033/75.mp3)

齐伐鲁。季氏用冉有有功，思孔子，孔子自卫归鲁。齐田常弑其君简公于俆州。孔子请伐之，哀公不听。

---

![](assets/audios/033/76.mp3)

十五年，使子服景伯、子贡为介，适齐，齐归我侵地。田常初相，欲亲诸侯。

---

![](assets/audios/033/77.mp3)

十六年，孔子卒。

---

![](assets/audios/033/78.mp3)

二十二年，越王句践灭吴王夫差。

---

![](assets/audios/033/79.mp3)

二十七年春，季康子卒。夏，哀公患三桓，将欲因诸侯以劫之，三桓亦患公作难，故君臣多闲。公游于陵阪，遇孟武伯于街，曰： __「请问余及死乎？」__ 对曰： __「不知也。」__ 公欲以越伐三桓。八月，哀公如陉氏。三桓攻公，公奔于卫，去如邹，遂如越。国人迎哀公复归，卒于有山氏。子宁立，是为悼公。

---

![](assets/audios/033/80.mp3)

悼公之时，三桓胜，鲁如小侯，卑于三桓之家。

---

![](assets/audios/033/81.mp3)

十三年，三晋灭智伯，分其地有之。

---

![](assets/audios/033/82.mp3)

三十七年，悼公卒，子嘉立，是为元公。元公二十一年卒，子显立，是为穆公。穆公三十三年卒，子奋立，是为共公。共公二十二年卒，子屯立，是为康公。康公九年卒，子匽立，是为景公。景公二十九年卒，子叔立，是为平公。是时六国皆称王。

---

![](assets/audios/033/83.mp3)

平公十二年，秦惠王卒。二十（二）年，平公卒，子贾立，是为文公。文公（七）［元］年，楚怀王死于秦。二十三年，文公卒，子雠立，是为顷公。

---

![](assets/audios/033/84.mp3)

顷公二年，秦拔楚之郢，楚顷王东徙于陈。十九年，楚伐我，取徐州。二十四年，楚考烈王伐灭鲁。顷公亡，迁于下邑，为家人，鲁绝祀。顷公卒于柯。

---

![](assets/audios/033/85.mp3)

鲁起周公至顷公，凡三十四世。

---

![bg left](assets/images/simaqian.jpg)

![](assets/audios/033/86.mp3)

> 太史公曰：余闻孔子称曰 __「甚矣鲁道之衰也！洙泗之闲龂龂如也」__ 。观庆父及叔牙闵公之际，何其乱也？隐桓之事；襄仲杀适立庶；三家北面为臣，亲攻昭公，昭公以奔。至其揖让之礼则从矣，而行事何其戾也？