[
  {
    "text": "# 项羽本纪"
  },
  {
    "text": "项籍者下相人也字羽。初起时年二十四。其季父项梁梁父即楚将项燕为秦将王翦所戮者也。项氏世世为楚将封於项故姓项氏。",
    "audio": "1.mp3"
  },
  {
    "text": "项籍少时学书不成去学剑又不成。项梁怒之。籍曰：“书足以记名姓而已。剑一人敌不足学学万人敌。”於是项梁乃教籍兵法籍大喜略知其意又不肯竟学。项梁尝有栎阳逮乃请蕲狱掾曹咎书抵栎阳狱掾司马欣以故事得已。项梁杀人与籍避仇於吴中。吴中贤士大夫皆出项梁下。每吴中有大繇役及丧项梁常为主办阴以兵法部勒宾客及子弟以是知其能。秦始皇帝游会稽渡浙江梁与籍俱观。籍曰：“彼可取而代也。”梁掩其口曰：“毋妄言族矣！”梁以此奇籍。籍长八尺馀力能扛鼎才气过人虽吴中子弟皆已惮籍矣。",
    "audio": "2.mp3"
  },
  {
    "text": "秦二世元年七月陈涉等起大泽中。其九月会稽守通谓梁曰：“江西皆反此亦天亡秦之时也。吾闻先即制人後则为人所制。吾欲兵使公及桓楚将。”是时桓楚亡在泽中。梁曰：“桓楚亡人莫知其处独籍知之耳。”梁乃出诫籍持剑居外待。梁复入与守坐曰：“请召籍使受命召桓楚。”守曰：“诺。”梁召籍入。须臾梁眴籍曰：“可行矣！”於是籍遂拔剑斩守头。项梁持守头佩其印绶。门下大惊扰乱籍所击杀数十百人。一府中皆慴伏莫敢起。梁乃召故所知豪吏谕以所为起大事遂举吴中兵。使人收下县得精兵八千人。梁部署吴中豪杰为校尉、候、司马。有一人不得用自言於梁。梁曰：“前时某丧使公主某事不能办以此不任用公。”众乃皆伏。於是梁为会稽守籍为裨将徇下县。",
    "audio": "3.mp3"
  },
  {
    "text": "广陵人召平於是为陈王徇广陵未能下。闻陈王败走秦兵又且至乃渡江矫陈王命拜梁为楚王上柱国。曰：“江东已定急引兵西击秦。”项梁乃以八千人渡江而西。闻陈婴已下东阳使使欲与连和俱西。陈婴者故东阳令史居县中素信谨称为长者。东阳少年杀其令相聚数千人欲置长无適用乃请陈婴。婴谢不能遂彊立婴为长县中从者得二万人。少年欲立婴便为王异军苍头特起。陈婴母谓婴曰：“自我为汝家妇未尝闻汝先古之有贵者。今暴得大名不祥。不如有所属事成犹得封侯事败易以亡非世所指名也。”婴乃不敢为王。谓其军吏曰：“项氏世世将家有名於楚。今欲举大事将非其人不可。我倚名族亡秦必矣。”於是众从其言以兵属项梁。项梁渡淮黥布、蒲将军亦以兵属焉。凡六七万人军不邳。",
    "audio": "4.mp3"
  },
  {
    "text": "当是时秦嘉已立景驹为楚王军彭城东欲距项梁。项梁谓军吏曰：“陈王先事战不利未闻所在。今秦嘉倍陈王而立景驹逆无道。”乃进兵击秦嘉。秦嘉军败走追之至胡陵。嘉还战一日嘉死军降。景驹走死梁地。项梁已并秦嘉军军胡陵将引军而西。章邯军至栗项梁使别将硃鸡石、馀樊君与战。馀樊君死。硃鸡石军败亡走胡陵。项梁乃引兵入薛诛鸡石。项梁前使项羽别攻襄城襄城坚守不下。已拔皆阬之。还报项梁。项梁闻陈王定死召诸别将会薛计事。此时沛公亦起沛往焉。",
    "audio": "5.mp3"
  },
  {
    "text": "居鄛人范增年七十素居家好奇计往说项梁曰：“陈胜败固当。夫秦灭六国楚最无罪。自怀王入秦不反楚人怜之至今故楚南公曰‘楚虽三户亡秦必楚’也。今陈胜事不立楚後而自立其势不长。今君起江东楚蜂午之将皆争附君者以君世世楚将为能复立楚之後也。”於是项梁然其言乃求楚怀王孙心民间为人牧羊立以为楚怀王从民所望也。陈婴为楚上柱国封五县与怀王都盱台。项梁自号为武信君。",
    "audio": "6.mp3"
  },
  {
    "text": "居数月引兵攻亢父与齐田荣、司马龙且军救东阿大破秦军於东阿。田荣即引兵归逐其王假。假亡走楚。假相田角亡走赵。角弟田间故齐将居赵不敢归。田荣立田儋子市为齐王。项梁已破东阿下军遂追秦军。数使使趣齐兵欲与俱西。田荣曰：“楚杀田假赵杀田角、田间乃兵。”项梁曰：“田假为与国之王穷来从我不忍杀之。”赵亦不杀田角、田间以市於齐。齐遂不肯兵助楚。项梁使沛公及项羽别攻城阳屠之。西破秦军濮阳东秦兵收入濮阳。沛公、项羽乃攻定陶。定陶未下去西略地至雝丘大破秦军斩李由。还攻外黄外黄未下。",
    "audio": "7.mp3"
  },
  {
    "text": "项梁起东阿西至定陶再破秦军项羽等又斩李由益轻秦有骄色。宋义乃谏项梁曰：“战胜而将骄卒惰者败。今卒少惰矣秦兵日益臣为君畏之。”项梁弗听。乃使宋义使於齐。道遇齐使者高陵君显曰：“公将见武信君乎？”曰：“然。”曰：“臣论武信君军必败。公徐行即免死疾行则及祸。”秦果悉起兵益章邯击楚军大破之定陶项梁死。沛公、项羽去外黄攻陈留陈留坚守不能下。沛公、项羽相与谋曰：“今项梁军破士卒恐。”乃与吕臣军俱引兵而东。吕臣军彭城东项羽军彭城西沛公军砀。",
    "audio": "8.mp3"
  },
  {
    "text": "章邯已破项梁军则以为楚地兵不足忧乃渡河击赵大破之。当此时赵歇为王陈馀为将张耳为相皆走入钜鹿城。章邯令王离、涉间围钜鹿章邯军其南筑甬道而输之粟。陈馀为将将卒数万人而军钜鹿之北此所谓河北之军也。",
    "audio": "9.mp3"
  },
  {
    "text": "楚兵已破於定陶怀王恐从盱台之彭城并项羽、吕臣军自将之。以吕臣为司徒以其父吕青为令尹。以沛公为砀郡长封为武安侯将砀郡兵。",
    "audio": "10.mp3"
  },
  {
    "text": "初宋义所遇齐使者高陵君显在楚军见楚王曰：“宋义论武信君之军必败居数日军果败。兵未战而先见败徵此可谓知兵矣。”王召宋义与计事而大说之因置以为上将军项羽为鲁公为次将范增为末将救赵。诸别将皆属宋义号为卿子冠军。行至安阳留四十六日不进。项羽曰：“吾闻秦军围赵王钜鹿疾引兵渡河楚击其外赵应其内破秦军必矣。”宋义曰：“不然。夫搏牛之虻不可以破虮虱。今秦攻赵战胜则兵罢我承其敝；不胜则我引兵鼓行而西必举秦矣。故不如先斗秦赵。夫被坚执锐义不如公；坐而运策公不如义。”因下令军中曰：“猛如虎很如羊贪如狼彊不可使者皆斩之。”乃遣其子宋襄相齐身送之至无盐饮酒高会。天寒大雨士卒冻饥。项羽曰：“将戮力而攻秦久留不行。",
    "audio": "11.mp3"
  },
  {
    "text": "今岁饥民贫士卒食芋菽军无见粮乃饮酒高会不引兵渡河因赵食与赵并力攻秦乃曰‘承其敝’。夫以秦之彊攻新造之赵其势必举赵。赵举而秦彊何敝之承！且国兵新破王坐不安席埽境内而专属於将军国家安危在此一举。今不恤士卒而徇其私非社稷之臣。”项羽晨朝上将军宋义即其帐中斩宋义头出令军中曰：“宋义与齐谋反楚楚王阴令羽诛之。”当是时诸将皆慴服莫敢枝梧。皆曰：“立楚者将军家也。今将军诛乱。”乃相与共立羽为假上将军。使人追宋义子及之齐杀之。使桓楚报命於怀王。怀王因使项羽为上将军当阳君、蒲将军皆属项羽。",
    "audio": "12.mp3"
  },
  {
    "text": "项羽已杀卿子冠军威震楚国名闻诸侯。乃遣当阳君、蒲将军将卒二万渡河救钜鹿。战少利陈馀复请兵。项羽乃悉引兵渡河皆沈船破釜甑烧庐舍持三日粮以示士卒必死无一还心。於是至则围王离与秦军遇九战绝其甬道大破之杀苏角虏王离。涉间不降楚自烧杀。当是时楚兵冠诸侯。诸侯军救钜鹿下者十馀壁莫敢纵兵。及楚击秦诸将皆从壁上观。楚战士无不一以当十楚兵呼声动天诸侯军无不人人惴恐。於是已破秦军项羽召见诸侯将入辕门无不膝行而前莫敢仰视。项羽由是始为诸侯上将军诸侯皆属焉。",
    "audio": "13.mp3"
  },
  {
    "text": "章邯军棘原项羽军漳南相持未战。秦军数卻二世使人让章邯。章邯恐使长史欣请事。至咸阳留司马门三日赵高不见有不信之心。长史欣恐还走其军不敢出故道赵高果使人追之不及。欣至军报曰：“赵高用事於中下无可为者。今战能胜高必疾妒吾功；战不能胜不免於死。原将军孰计之。”陈馀亦遗章邯书曰：“白起为秦将南征鄢郢北阬马服攻城略地不可胜计而竟赐死。蒙恬为秦将北逐戎人开榆中地数千里竟斩阳周。何者？功多秦不能尽封因以法诛之。今将军为秦将三岁矣所亡失以十万数而诸侯并起滋益多。彼赵高素谀日久今事急亦恐二世诛之故欲以法诛将军以塞责使人更代将军以脱其祸。夫将军居外久多内卻有功亦诛无功亦诛。且天之亡秦无愚智皆知之。",
    "audio": "14.mp3"
  },
  {
    "text": "今将军内不能直谏外为亡国将孤特独立而欲常存岂不哀哉！将军何不还兵与诸侯为从约共攻秦分王其地南面称孤；此孰与身伏鈇质妻子为僇乎？”章邯狐疑阴使候始成使项羽欲约。约未成项羽使蒲将军日夜引兵度三户军漳南与秦战再破之。项羽悉引兵击秦军汙水上大破之。",
    "audio": "15.mp3"
  },
  {
    "text": "章邯使人见项羽欲约。项羽召军吏谋曰：“粮少欲听其约。”军吏皆曰：“善。”项羽乃与期洹水南殷虚上。已盟章邯见项羽而流涕为言赵高。项羽乃立章邯为雍王置楚军中。使长史欣为上将军将秦军为前行。到新安。诸侯吏卒异时故繇使屯戍过秦中秦中吏卒遇之多无状及秦军降诸侯诸侯吏卒乘胜多奴虏使之轻折辱秦吏卒。秦吏卒多窃言曰：“章将军等诈吾属降诸侯今能入关破秦大善；即不能诸侯虏吾属而东秦必尽诛吾父母妻子。”诸侯微闻其计以告项羽。项羽乃召黥布、蒲将军计曰：“秦吏卒尚众其心不服至关中不听事必危不如击杀之而独与章邯、长史欣、都尉翳入秦。”於是楚军夜击阬秦卒二十馀万人新安城南。",
    "audio": "16.mp3"
  },
  {
    "text": "行略定秦地。函谷关有兵守关不得入。又闻沛公已破咸阳项羽大怒使当阳君等击关。项羽遂入至于戏西。沛公军霸上未得与项羽相见。沛公左司马曹无伤使人言於项羽曰：“沛公欲王关中使子婴为相珍宝尽有之。”项羽大怒曰：“旦日飨士卒为击破沛公军！”当是时项羽兵四十万在新丰鸿门沛公兵十万在霸上。范增说项羽曰：“沛公居山东时贪於财货好美姬。今入关财物无所取妇女无所幸此其志不在小。吾令人望其气皆为龙虎成五采此天子气也。急击勿失。”",
    "audio": "17.mp3"
  },
  {
    "text": "楚左尹项伯者项羽季父也素善留侯张良。张良是时从沛公项伯乃夜驰之沛公军私见张良具告以事欲呼张良与俱去。曰：“毋从俱死也。”张良曰：“臣为韩王送沛公沛公今事有急亡去不义不可不语。”良乃入具告沛公。沛公大惊曰：“为之柰何？”张良曰：“谁为大王为此计者？”曰：“鲰生说我曰‘距关毋内诸侯秦地可尽王也’。故听之。”良曰：“料大王士卒足以当项王乎？”沛公默然曰：“固不如也且为之柰何？”张良曰：“请往谓项伯言沛公不敢背项王也。”沛公曰：“君安与项伯有故？”张良曰：“秦时与臣游项伯杀人臣活之。今事有急故幸来告良。”沛公曰“孰与君少长？”良曰：“长於臣。”沛公曰“君为我呼入吾得兄事之。”张良出要项伯。项伯即入见沛公。",
    "audio": "18.mp3"
  },
  {
    "text": "沛公奉卮酒为寿约为婚姻曰：“吾入关秋豪不敢有所近籍吏民封府库而待将军。所以遣将守关者备他盗之出入与非常也。日夜望将军至岂敢反乎！原伯具言臣之不敢倍德也。”项伯许诺。谓沛公曰：“旦日不可不蚤自来谢项王。”沛公曰：“诺。”於是项伯复夜去至军中具以沛公言报项王。因言曰：“沛公不先破关中公岂敢入乎？今人有大功而击之不义也不如因善遇之。”项王许诺。",
    "audio": "19.mp3"
  },
  {
    "text": "沛公旦日从百馀骑来见项王至鸿门谢曰：“臣与将军戮力而攻秦将军战河北臣战河南然不自意能先入关破秦得复见将军於此。今者有小人之言令将军与臣有卻。”项王曰：“此沛公左司马曹无伤言之；不然籍何以至此。”项王即日因留沛公与饮。项王、项伯东乡坐。亚父南乡坐。亚父者范增也。沛公北乡坐张良西乡侍。范增数目项王举所佩玉玦以示之者三项王默然不应。范增起出召项庄谓曰：“君王为人不忍若入前为寿寿毕请以剑舞因击沛公於坐杀之。不者若属皆且为所虏。”庄则入为寿寿毕曰：“君王与沛公饮军中无以为乐请以剑舞。”项王曰：“诺。”项庄拔剑起舞项伯亦拔剑起舞常以身翼蔽沛公庄不得击。於是张良至军门见樊哙。樊哙曰：“今日之事何如？”良曰：“甚急。今者项庄拔剑舞其意常在沛公也。”",
    "audio": "20.mp3"
  },
  {
    "text": "哙曰：“此迫矣臣请入与之同命。”哙即带剑拥盾入军门。交戟之卫士欲止不内樊哙侧其盾以撞卫士仆地哙遂入披帷西乡立瞋目视项王头上指目眦尽裂。项王按剑而跽曰：“客何为者？”张良曰：“沛公之参乘樊哙者也。”项王曰：“壮士赐之卮酒。”则与斗卮酒。哙拜谢起立而饮之。项王曰：“赐之彘肩。”则与一生彘肩。樊哙覆其盾於地加彘肩上拔剑切而啗之。项王曰：“壮士能复饮乎？”樊哙曰：“臣死且不避卮酒安足辞！夫秦王有虎狼之心杀人如不能举刑人如恐不胜天下皆叛之。怀王与诸将约曰‘先破秦入咸阳者王之’。今沛公先破秦入咸阳豪毛不敢有所近封闭宫室还军霸上以待大王来。故遣将守关者备他盗出入与非常也。劳苦而功高如此未有封侯之赏而听细说欲诛有功之人。此亡秦之续耳窃为大王不取也。”",
    "audio": "21.mp3"
  },
  {
    "text": "项王未有以应曰：“坐。”樊哙从良坐。坐须臾沛公起如厕因招樊哙出。",
    "audio": "22.mp3"
  },
  {
    "text": "沛公已出项王使都尉陈平召沛公。沛公曰：“今者出未辞也为之柰何？”樊哙曰：“大行不顾细谨大礼不辞小让。如今人方为刀俎我为鱼肉何辞为。”於是遂去。乃令张良留谢。良问曰：“大王来何操？”曰：“我持白璧一双欲献项王玉斗一双欲与亚父会其怒不敢献。公为我献之”张良曰：“谨诺。”当是时项王军在鸿门下沛公军在霸上相去四十里。沛公则置车骑脱身独骑与樊哙、夏侯婴、靳彊、纪信等四人持剑盾步走从郦山下道芷阳间行。沛公谓张良曰：“从此道至吾军不过二十里耳。度我至军中公乃入。”沛公已去间至军中张良入谢曰：“沛公不胜桮杓不能辞。谨使臣良奉白璧一双再拜献大王足下；玉斗一双再拜奉大将军足下。”项王曰：“沛公安在？”良曰┱“闻大王有意督过之脱身独去已至军矣。”项王则受璧置之坐上。",
    "audio": "23.mp3"
  },
  {
    "text": "亚父受玉斗置之地拔剑撞而破之曰：“唉！竖子不足与谋。夺项王天下者必沛公也吾属今为之虏矣。”沛公至军立诛杀曹无伤。",
    "audio": "24.mp3"
  },
  {
    "text": "居数日项羽引兵西屠咸阳杀秦降王子婴烧秦宫室火三月不灭；收其货宝妇女而东。人或说项王曰：“关中阻山河四塞地肥饶可都以霸。”项王见秦宫皆以烧残破又心怀思欲东归曰：“富贵不归故乡如衣绣夜行谁知之者！”说者曰：“人言楚人沐猴而冠耳果然。”项王闻之烹说者。",
    "audio": "25.mp3"
  },
  {
    "text": "项王使人致命怀王。怀王曰：“如约。”乃尊怀王为义帝。项王欲自王先王诸将相。谓曰：“天下初难时假立诸侯後以伐秦。然身被坚执锐事暴露於野三年灭秦定天下者皆将相诸君与籍之力也。义帝虽无功故当分其地而王之。”诸将皆曰：“善。”乃分天下立诸将为侯王。项王、范增疑沛公之有天下业已讲解又恶负约恐诸侯叛之乃阴谋曰：“巴、蜀道险秦之迁人皆居蜀。”乃曰：“巴、蜀亦关中地也。”故立沛公为汉王王巴、蜀、汉中都南郑。而三分关中王秦降将以距塞汉王。项王乃立章邯为雍王王咸阳以西都废丘。长史欣者故为栎阳狱掾尝有德於项梁；都尉董翳者本劝章邯降楚。故立司马欣为塞王王咸阳以东至河都栎阳；立董翳为翟王王上郡都高奴。徙魏王豹为西魏王王河东都平阳。",
    "audio": "26.mp3"
  },
  {
    "text": "瑕丘申阳者张耳嬖臣也先下河南迎楚河上故立申阳为河南王都雒阳。韩王成因故都都阳翟。赵将司马卬定河内数有功故立卬为殷王王河内都朝歌。徙赵王歇为代王。赵相张耳素贤又从入关故立耳为常山王王赵地都襄国。当阳君黥布为楚将常冠军故立布为九江王都六。鄱君吴芮率百越佐诸侯又从入关故立芮为衡山王都邾。义帝柱国共敖将兵击南郡功多因立敖为临江王都江陵。徙燕王韩广为辽东王。燕将臧荼从楚救赵因从入关故立荼为燕王都蓟。徙齐王田市为胶东王。齐将田都从共救赵因从入关故立都为齐王都临菑。故秦所灭齐王建孙田安项羽方渡河救赵田安下济北数城引其兵降项羽故立安为济北王都博阳。田荣者数负项梁又不肯将兵从楚击秦以故不封。成安君陈馀弃将印去不从入关然素闻其贤有功於赵闻其在南皮故因环封三县。",
    "audio": "27.mp3"
  },
  {
    "text": "番君将梅鋗功多故封十万户侯。项王自立为西楚霸王王九郡都彭城。",
    "audio": "28.mp3"
  },
  {
    "text": "汉之元年四月诸侯罢戏下各就国。项王出之国使人徙义帝曰：“古之帝者地方千里必居上游。”乃使使徙义帝长沙郴县。趣义帝行其群臣稍稍背叛之乃阴令衡山、临江王击杀之江中。韩王成无军功项王不使之国与俱至彭城废以为侯已又杀之。臧荼之国因逐韩广之辽东广弗听荼击杀广无终并王其地。",
    "audio": "29.mp3"
  },
  {
    "text": "田荣闻项羽徙齐王市胶东而立齐将田都为齐王乃大怒不肯遣齐王之胶东因以齐反迎击田都。田都走楚。齐王市畏项王乃亡之胶东就国。田荣怒追击杀之即墨。荣因自立为齐王而西杀击济北王田安并王三齐。荣与彭越将军印令反梁地。陈馀阴使张同、夏说说齐王田荣曰：“项羽为天下宰不平。今尽王故王於丑地而王其群臣诸将善地逐其故主赵王乃北居代馀以为不可。闻大王起兵且不听不义原大王资馀兵请以击常山以复赵王请以国为扞蔽。”齐王许之因遣兵之赵。陈馀悉三县兵与齐并力击常山大破之。张耳走归汉。陈馀迎故赵王歇於代反之赵。赵王因立陈馀为代王。",
    "audio": "30.mp3"
  },
  {
    "text": "是时汉还定三秦。项羽闻汉王皆已并关中且东齐、赵叛之：大怒。乃以故吴令郑昌为韩王以距汉。令萧公角等击彭越。彭越败萧公角等。汉使张良徇韩乃遗项王书曰：“汉王失职欲得关中如约即止不敢东。”又以齐、梁反书遗项王曰：“齐欲与赵并灭楚。”楚以此故无西意而北击齐。徵兵九江王布。布称疾不往使将将数千人行。项王由此怨布也。汉之二年冬项羽遂北至城阳田荣亦将兵会战。田荣不胜走至平原平原民杀之。遂北烧夷齐城郭室屋皆阬田荣降卒系虏其老弱妇女。徇齐至北海多所残灭。齐人相聚而叛之。於是田荣弟田横收齐亡卒得数万人反城阳。项王因留连战未能下。",
    "audio": "31.mp3"
  },
  {
    "text": "春汉王部五诸侯兵凡五十六万人东伐楚。项王闻之即令诸将击齐而自以精兵三万人南从鲁出胡陵。四月汉皆已入彭城收其货宝美人日置酒高会。项王乃西从萧晨击汉军而东至彭城日中大破汉军。汉军皆走相随入穀、泗水杀汉卒十馀万人。汉卒皆南走山楚又追击至灵壁东睢水上。汉军卻为楚所挤多杀汉卒十馀万人皆入睢水睢水为之不流。围汉王三匝。於是大风从西北而起折木屋扬沙石窈冥昼晦逢迎楚军。楚军大乱坏散而汉王乃得与数十骑遁去欲过沛收家室而西；楚亦使人追之沛取汉王家：家皆亡不与汉王相见。汉王道逢得孝惠、鲁元乃载行。楚骑追汉王汉王急推堕孝惠、鲁元车下滕公常下收载之。如是者三。曰：“虽急不可以驱柰何弃之？”於是遂得脱。求太公、吕后不相遇。审食其从太公、吕后间行求汉王反遇楚军。",
    "audio": "32.mp3"
  },
  {
    "text": "楚军遂与归报项王项王常置军中。",
    "audio": "33.mp3"
  },
  {
    "text": "是时吕后兄周吕侯为汉将兵居下邑汉王间往从之稍稍收其士卒。至荥阳诸败军皆会萧何亦关中老弱未傅悉诣荥阳复大振。楚起於彭城常乘胜逐北与汉战荥阳南京、索间汉败楚楚以故不能过荥阳而西。",
    "audio": "34.mp3"
  },
  {
    "text": "项王之救彭城追汉王至荥阳田横亦得收齐立田荣子广为齐王。汉王之败彭城诸侯皆复与楚而背汉。汉军荥阳筑甬道属之河以取敖仓粟。汉之三年项王数侵夺汉甬道汉王食乏恐请和割荥阳以西为汉。",
    "audio": "35.mp3"
  },
  {
    "text": "项王欲听之。历阳侯范增曰：“汉易与耳今释弗取後必悔之。”项王乃与范增急围荥阳。汉王患之乃用陈平计间项王。项王使者来为太牢具举欲进之。见使者详惊愕曰：“吾以为亚父使者乃反项王使者。”更持去以恶食食项王使者。使者归报项王项王乃疑范增与汉有私稍夺之权。范增大怒曰：“天下事大定矣君王自为之。原赐骸骨归卒伍。”项王许之。行未至彭城疽背而死。",
    "audio": "36.mp3"
  },
  {
    "text": "汉将纪信说汉王曰：“事已急矣请为王诳楚为王王可以间出。”於是汉王夜出女子荥阳东门被甲二千人楚兵四面击之。纪信乘黄屋车傅左纛曰：“城中食尽汉王降。”楚军皆呼万岁。汉王亦与数十骑从城西门出走成皋。项王见纪信问：“汉王安在？”曰：“汉王已出矣。”项王烧杀纪信。",
    "audio": "37.mp3"
  },
  {
    "text": "汉王使御史大夫周苛、枞公、魏豹守荥阳。周苛、枞公谋曰：“反国之王难与守城。”乃共杀魏豹。楚下荥阳城生得周苛。项王谓周苛曰：“为我将我以公为上将军封三万户。”周苛骂曰：“若不趣降汉汉今虏若若非汉敌也。”项王怒烹周苛井杀枞公。",
    "audio": "38.mp3"
  },
  {
    "text": "汉王之出荥阳南走宛、叶得九江王布行收兵复入保成皋。汉之四年项王进兵围成皋。汉王逃独与滕公出成皋北门渡河走脩武从张耳、韩信军。诸将稍稍得出成皋从汉王。楚遂拔成皋欲西。汉使兵距之巩令其不得西。",
    "audio": "39.mp3"
  },
  {
    "text": "是时彭越渡河击楚东阿杀楚将军薛公。项王乃自东击彭越。汉王得淮阴侯兵欲渡河南。郑忠说汉王乃止壁河内。使刘贾将兵佐彭越烧楚积聚。项王东击破之走彭越。汉王则引兵渡河复取成皋军广武就敖仓食。项王已定东海来西与汉俱临广武而军相守数月。",
    "audio": "40.mp3"
  },
  {
    "text": "当此时彭越数反梁地绝楚粮食项王患之。为高俎置太公其上告汉王曰：“今不急下吾烹太公。”汉王曰：“吾与项羽俱北面受命怀王曰‘约为兄弟’吾翁即若翁必欲烹而翁则幸分我一桮羹。”项王怒欲杀之。项伯曰：“天下事未可知且为天下者不顾家虽杀之无益祇益祸耳。”项王从之。",
    "audio": "41.mp3"
  },
  {
    "text": "楚汉久相持未决丁壮苦军旅老弱罢转漕。项王谓汉王曰：“天下匈匈数岁者徒以吾两人耳原与汉王挑战决雌雄毋徒苦天下之民父子为也。”汉王笑谢曰：“吾宁斗智不能斗力。”项王令壮士出挑战。汉有善骑射者楼烦楚挑战三合楼烦辄射杀之。项王大怒乃自被甲持戟挑战。楼烦欲射之项王瞋目叱之楼烦目不敢视手不敢遂走还入壁不敢复出。汉王使人间问之乃项王也。汉王大惊。於是项王乃即汉王相与临广武间而语。汉王数之项王怒欲一战。汉王不听项王伏弩射中汉王。汉王伤走入成皋。",
    "audio": "42.mp3"
  },
  {
    "text": "项王闻淮阴侯已举河北破齐、赵且欲击楚乃使龙且往击之。淮阴侯与战骑将灌婴击之大破楚军杀龙且。韩信因自立为齐王。项王闻龙且军破则恐使盱台人武濊涉往说淮阴侯。淮阴侯弗听。是时彭越复反下梁地绝楚粮。项王乃谓海春侯大司马曹咎等曰：“谨守成皋则汉欲挑战慎勿与战毋令得东而已。我十五日必诛彭越定梁地复从将军。”乃东行击陈留、外黄。",
    "audio": "43.mp3"
  },
  {
    "text": "外黄不下。数日已降项王怒悉令男子年十五已上诣城东欲阬之。外黄令舍人兒年十三往说项王曰：“彭越彊劫外黄外黄恐故且降待大王。大王至又皆阬之百姓岂有归心？从此以东梁地十馀城皆恐莫肯下矣。”项王然其言乃赦外黄当阬者。东至睢阳闻之皆争下项王。",
    "audio": "44.mp3"
  },
  {
    "text": "汉果数挑楚军战楚军不出。使人辱之五六日大司马怒渡兵汜水。士卒半渡汉击之大破楚军尽得楚国货赂。大司马咎、长史翳、塞王欣皆自刭汜水上。大司马咎者故蕲狱掾长史欣亦故栎阳狱吏两人尝有德於项梁是以项王信任之。当是时项王在睢阳闻海春侯军败则引兵还。汉军方围锺离眛於荥阳东项王至汉军畏楚尽走险阻。",
    "audio": "45.mp3"
  },
  {
    "text": "是时汉兵盛食多项王兵罢食绝。汉遣6贾说项王请太公项王弗听。汉王复使侯公往说项王项王乃与汉约中分天下割鸿沟以西者为汉鸿沟而东者为楚。项王许之即归汉王父母妻子。军皆呼万岁。汉王乃封侯公为平国君。匿弗肯复见。曰：“此天下辩士所居倾国故号为平国君。”项王已约乃引兵解而东归。",
    "audio": "46.mp3"
  },
  {
    "text": "汉欲西归张良、陈平说曰：“汉有天下太半而诸侯皆附之。楚兵罢食尽此天亡楚之时也不如因其机而遂取之。今释弗击此所谓‘养虎自遗患’也。”汉王听之。汉五年汉王乃追项王至阳夏南止军与淮阴侯韩信、建成侯彭越期会而击楚军。至固陵而信、越之兵不会。楚击汉军大破之。汉王复入壁深堑而自守。谓张子房曰：“诸侯不从约为之柰何？”对曰：“楚兵且破信、越未有分地其不至固宜。君王能与共分天下今可立致也。即不能事未可知也。君王能自陈以东傅海尽与韩信；睢阳以北至穀城以与彭越：使各自为战则楚易败也。”汉王曰：“善。”於是乃使者告韩信、彭越曰：“并力击楚。楚破自陈以东傅海与齐王睢阳以北至穀城与彭相国。”使者至韩信、彭越皆报曰：“请今进兵。”韩信乃从齐往刘贾军从寿春并行屠城父至垓下。",
    "audio": "47.mp3"
  },
  {
    "text": "大司马周殷叛楚以舒屠六举九江兵随刘贾、彭越皆会垓下诣项王。",
    "audio": "48.mp3"
  },
  {
    "text": "项王军壁垓下兵少食尽汉军及诸侯兵围之数重。夜闻汉军四面皆楚歌项王乃大惊曰：“汉皆已得楚乎？是何楚人之多也！”项王则夜起饮帐中。有美人名虞常幸从；骏马名骓常骑之。於是项王乃悲歌慷慨自为诗曰：“力拔山兮气盖世时不利兮骓不逝。骓不逝兮可柰何虞兮虞兮柰若何！”歌数阕美人和之。项王泣数行下左右皆泣莫能仰视。",
    "audio": "49.mp3"
  },
  {
    "text": "於是项王乃上马骑麾下壮士骑从者八百馀人直夜溃围南出驰走。平明汉军乃觉之令骑将灌婴以五千骑追之。项王渡淮骑能属者百馀人耳。项王至阴陵迷失道问一田父田父绐曰“左”。左乃陷大泽中。以故汉追及之。项王乃复引兵而东至东城乃有二十八骑。汉骑追者数千人。项王自度不得脱。谓其骑曰：“吾起兵至今八岁矣身七十馀战所当者破所击者服未尝败北遂霸有天下。然今卒困於此此天之亡我非战之罪也。今日固决死原为诸君快战必三胜之为诸君溃围斩将刈旗令诸君知天亡我非战之罪也。”乃分其骑以为四队四乡。汉军围之数重。项王谓其骑曰：“吾为公取彼一将。”令四面骑驰下期山东为三处。於是项王大呼驰下汉军皆披靡遂斩汉一将。是时赤泉侯为骑将追项王项王瞋目而叱之赤泉侯人马俱惊辟易数里与其骑会为三处。",
    "audio": "50.mp3"
  },
  {
    "text": "汉军不知项王所在乃分军为三复围之。项王乃驰复斩汉一都尉杀数十百人复聚其骑亡其两骑耳。乃谓其骑曰：“何如？”骑皆伏曰：“如大王言。”",
    "audio": "51.mp3"
  },
  {
    "text": "於是项王乃欲东渡乌江。乌江亭长?义船待谓项王曰：“江东虽小地方千里众数十万人亦足王也。原大王急渡。今独臣有船汉军至无以渡。”项王笑曰：“天之亡我我何渡为！且籍与江东子弟八千人渡江而西今无一人还纵江东父兄怜而王我我何面目见之？纵彼不言籍独不愧於心乎？”乃谓亭长曰：“吾知公长者。吾骑此马五岁所当无敌尝一日行千里不忍杀之以赐公。”乃令骑皆下马步行持短兵接战。独籍所杀汉军数百人。项王身亦被十馀创。顾见汉骑司马吕马童曰：“若非吾故人乎？”马童面之指王翳曰：“此项王也。”项王乃曰：“吾闻汉购我头千金邑万户吾为若德。”乃自刎而死。王翳取其头馀骑相蹂践争项王相杀者数十人。最其後郎中骑杨喜骑司马吕马童郎中吕胜、杨武各得其一体。五人共会其体皆是。",
    "audio": "52.mp3"
  },
  {
    "text": "故分其地为五：封吕马童为中水侯封王翳为杜衍侯封杨喜为赤泉侯封杨武为吴防侯封吕胜为涅阳侯。",
    "audio": "53.mp3"
  },
  {
    "text": "项王已死楚地皆降汉独鲁不下。汉乃引天下兵欲屠之为其守礼义为主死节乃持项王头视鲁鲁父兄乃降。始楚怀王初封项籍为鲁公及其死鲁最後下故以鲁公礼葬项王穀城。汉王为哀泣之而去。",
    "audio": "54.mp3"
  },
  {
    "text": "诸项氏枝属汉王皆不诛。乃封项伯为射阳侯。桃侯、平皋侯、玄武侯皆项氏赐姓刘。",
    "audio": "55.mp3"
  },
  {
    "text": "太史公曰：吾闻之周生曰“舜目盖重瞳子”又闻项羽亦重瞳子。羽岂其苗裔邪？何兴之暴也！夫秦失其政陈涉难豪杰?起相与并争不可胜数。然羽非有尺寸乘埶起陇亩之中三年遂将五诸侯灭秦分裂天下而封王侯政由羽出号为“霸王”位虽不终近古以来未尝有也。及羽背关怀楚放逐义帝而自立怨王侯叛己难矣。自矜功伐奋其私智而不师古谓霸王之业欲以力征经营天下五年卒亡其国身死东城尚不觉寤而不自责过矣。乃引“天亡我非用兵之罪也”岂不谬哉！",
    "audio": "56.mp3"
  },
  {
    "text": "亡秦鹿走伪楚狐鸣。云郁沛谷剑挺吴城。勋开鲁甸势合砀兵。卿子无罪亚父推诚。始救赵歇终诛子婴。违约王汉背关怀楚。常迁上游臣迫故主。灵壁大振成皋久拒。战非无功天实不与。嗟彼盖代卒为凶竖。",
    "audio": "57.mp3"
  },
  {
    "text": "",
    "audio": "58.mp3"
  }
]