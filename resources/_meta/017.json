[
  {
    "text": "# 汉兴以来诸侯王年表"
  },
  {
    "text": "太史公曰：殷以前尚矣。周封五等：公侯伯子男。然封伯禽、康叔於鲁、卫地各四百里亲亲之义襃有德也；太公於齐兼五侯地尊勤劳也。武王、成、康所封数百而同姓五十五地上不过百里下三十里以辅卫王室。管、蔡、康叔、曹、郑或过或损。厉、幽之後王室缺侯伯彊国兴焉天子微弗能正。非德不纯形势弱也。",
    "audio": "1.mp3"
  },
  {
    "text": "汉兴序二等。高祖末年非刘氏而王者若无功上所不置而侯者天下共诛之。高祖子弟同姓为王者九国虽独长沙异姓而功臣侯者百有馀人。自雁门、太原以东至辽阳为燕代国；常山以南大行左转度河、济阿、甄以东薄海为齐、赵国；自陈以西南至九疑东带江、淮、穀、泗薄会稽为梁、楚、淮南、长沙国：皆外接於胡、越。而内地北距山以东尽诸侯地大者或五六郡连城数十置百官宫观僭於天子。汉独有三河、东郡、颍川、南阳自江陵以西至蜀北自云中至陇西与内史凡十五郡而公主列侯颇食邑其中。何者？天下初定骨肉同姓少故广彊庶孽以镇抚四海用承卫天子也。",
    "audio": "2.mp3"
  },
  {
    "text": "汉定百年之间亲属益疏诸侯或骄奢忕邪臣计谋为淫乱大者叛逆小者不轨于法以危其命殒身亡国。天子观於上古然後加惠使诸侯得推恩分子弟国邑故齐分为七赵分为六梁分为五淮南分三及天子支庶子为王王子支庶为侯百有馀焉。吴楚时前後诸侯或以適削地是以燕、代无北边郡吴、淮南、长沙无南边郡齐、赵、梁、楚支郡名山陂海咸纳於汉。诸侯稍微大国不过十馀城小侯不过数十里上足以奉贡职下足以供养祭祀以蕃辅京师。而汉郡八九十形错诸侯间犬牙相临秉其?戹塞地利彊本幹弱枝叶之势尊卑明而万事各得其所矣。",
    "audio": "3.mp3"
  },
  {
    "text": "臣迁谨记高祖以来至太初诸侯谱其下益损之时令时世得览。形势虽彊要之以仁义为本。",
    "audio": "4.mp3"
  },
  {
    "text": "## （表略）"
  },
  {
    "text": "",
    "audio": "6.mp3"
  }
]